text
– רב שיעלע קאָלושקער, דער זאָקן-פֿאַבריקאַנט, אַ הױכער ברײט- פּלײציקער יִיד מיט אַ רױטלעך געקרױזטער באָרד און בלאָע װאַסערדיקע אױגן גײט אַרום איבערן צימער אַהין און צוריק.
ער פּיפּקעט די ליולקע, שפּײַט אַלע מאָל אױס אין אַ זײַט און רעדט װי צו זיך אַלײן: „נישט איז נישט, מי לנו גדול.
אַ קלײניקײט, אַ קלײניקײט, ר' יאָסעלע בזשעזאָװסקי... איר הערט.
ר' יאַנקל – ס'איז נישט געפֿידלט און נישט געפֿאָרן”. –
יעקב מאָרגנשטערן, אַ מיטל-װוּקסיק מאָגער ייִדל, סאַמע הױט און בײנער, זיצט בײַם טיש.
די גאַנצע צײַט האָט ער געװאַרט, אַז ר' שיעלע זאָל אים געבן אַ תּשובה. –
איר האָט עפּעס געזאָגט ר' שיע?
דער זאָקן-פֿאַבריקאַנט גײט צו צום טיש.
זעצט זיך אַװעק אַנטקעגן איבער דעם שדכן, באַטראַכט אים מיט זײַנע װאַסערדיקע אױגן און זאָגט נאָך אַ מאָל הױך אױף אַ קול, צײלנדיק די װערטער׃ – כ'האָב פֿײַנט יחסנים, ר' יאַנקל.
מײַן בת–יחידה איז בײַ מיר דאָס אױג אין קאָפּ.
כ'האָב געזאָגט, אַז איך גיב כּך וכּך נדן.
כ'נעם דעם יונגענמאַן צו זיך אין פֿאַבריק, כ'װיל אים מאַכן פֿאַר אַ מענטש.
איז װאָס בלאָזן זײ זיך אַזױ, די בזשעװזאָװסקיס?
שטעקן זיך פֿעדערן אין ... איך בעט איבער אײַער כּבוד.
יעקב מאָרגנשטערן פֿאַרשטײט דעם כּעס פֿון ר' שיעלע קאָלושקער.
אַז מען װיל, איז ער אַפֿילו גערעכט.
קײן שום שידוך איז אים נישט אָנגעקומען אַזױ שװער, װי דער איצטיקער.

אײגנטלעך װאָלט ער געדאַרפֿט שפּײַען קלעק אױף דער גאַנצער מעשׂה.
נאָר ער קאָן נישט, ער טאָר נישט, זײַן פּלוניתטע איז לעצטנס שטאַרק נישט מיט אַלעמען, מען דאַרף זי קורירן.
דער װינטער איז צוגעפֿאַלן מיט שנײען און פֿרעסט און די קינדער זײַנע גײען אַרום נאַקעט און באָרװעס.
דער באַלעבאָס פֿון דער דירה, װי ער װױנט, האָט אים געגעבן אָנצוהערענישן, אַז מער איז ער נישט מחױב צו װאַרטן.
דער דאָזיקער שידוך צװישן יאָסעלע בזשעזאַָװסקיס זון און שיעלע קאָלושקערס בת-יחידה קאָן אים ראַטעװען.
ער האָט שױן אַ סך אַרײַנגעאַרבעט, געפֿלױגן אַהין און אַהער, געפּרוּװט אױסגלײַכן, אױסגלעטן, כּדי ס'זאָל צושטאַנדקומען.
נאָר תּמיד, װען ס'האַלט שױן אױף אַ דרך, טוט אָפּ דער שׂטן, ימח שמו, אַ שפּיצל און ס'װערט קאַליע, האַלט אין גאַנצן בײַם פֿאַנאַנדערפֿאַלן.
איר זענט אַװדאי גערעכט, ר' שיע, – זאָגט ער צום פֿאַבריקאַנט, – ר' יאָסעלע בזשעזאַָװסקי בלאָזט זיך טאַקע, אָבער ס'איז פֿאָרט אַ גלײַכער שידוך – אַ זיװג מן השמים.
פֿאָלגט מיך, ר' שיע, און לאָזט אײַערס איבערגײן.
איר װעט זען, ס'װעט זײַן גוט, גאָט און לײַט װעלן אײַך מקנא זײַן.
ר' שיעלע קאַלושקער שװײַגט, פּיפּקעט די פּיפּקע און קוקט אױף די װאָלקנס רױך, װאָס קרײַזלען זיך איבערן צימער און װערן צערונען.
הײסט עס, – זאָגט יעקב מאָרגנשטערן, אַז מאָרגן מערצעשעם כאַפּ איך זיך אַריבער צו יאָסעלע בזשעזאָװסקי און װעל אים זאָגן, אַז איר זענט מסכּים און מען קאָן שױן ברעכן טעלער אין אַ גוטער און מזלדיקער שעה?
דער מאָגערער שדכן מיטן רונד געשױרענעם בערדל הױבט זיך אױף פֿון זײַן אָרט, פֿאַרקנעפּלט דעם אָפּגעריבענעם פּאַלטן און לאָזט זיך גײן צו דער טיר.
ר' שיעלע קאָלושקער הױבט זיך אױף פֿון זײַן אָרט, גײט צו פּאַמעלעך נישט געײַלט זיך, צו יעקב מאָרגנשטערן, װאָס האַלט שױן די האַנט אױף דער קליאַמקע פֿון דער טיר׃
פֿון מײַנעט װעגן קאָנט איר נאָך אַ מאָל אַרױפֿגײן צו די בזשעזאָװסקיס.
נאָר זאָגן זאָלט איר צום סאַמע לעצטן מאָל, אַז איך בין גרײט צו סילוקן דעם נדן פֿאַר דער חופּה, נאָר אַזױ פֿיל, װיפֿל איך האָב געזאָגט און נישט װיפֿל זײ הײסן זיך אָנמעסטן.
װעלן זײ מסכּים זײַן איז גוט, אַז נישט, – ר' שיעלע ציט זיך אױס אין זײַן גאַנצער לענג, – אַ נישט, איז נישט.
ס׳װעט שױן זײַן רעכט, ר׳ שיע.
ס׳איז בפֿירוש אַ זיװג מן השמים און דאָרט װי ס'איז אַ זיװג מן השמים, מעגן זיך די מחותּנים שטעלן אױפֿן קאָפּ, װעט זײַן אַ מזל-טוב .
אַ גוטן תּמיד, ר' שיע.
יעקב מאָרגנשטערן גײט אַװעק.
פֿאָרזיכטיק שאַרט ער זיך אַראָפּ פֿון די טרעפּ.
דאָס נאַפֿטלעמפּל, װאָס הענגט אין דרױסן, צאַנקט געל און טרױעריק און איז נישט בכּוח צו באַלױכטן די טונקעלע, גליטשיקע טרעפּ.
אין דרױסן שנײט.
אַ פֿײַכטע, נודנע קעלט, װאָס עסט זיך אײַן אין די בײנער, נעמט אים אַרום.
ס'איז שױן שפּעט אין אָװנט, ער לאָזט זיך גײן מיט אײַלנדיקע טריט.
פֿון דעם שידוך װעט שױן, װײַזט אױס, גאָרנישט װערן.
ער זעט עס בחוש.
אַזױ פֿיל מי אַרײַנגעלײגט אומזיסט.
דאָס שדכנות- געלט װאָלט אים איצט שטאַרק צונוץ געקומען.
נאָר גײ פּועל בײַ גבירים, װאָס אַז זײ עקשנען זיך אײַן, װעסטו שױן גיכער רירן אַ מױער פֿונעם אָרט.
און אפֿשר איז גאָר ער שולדיק.
אַ געניטער שדכן װאָלט שױן געפֿונען אַ װעג, װי אַזױ אױסצופֿירן זײַנס.
און סך-הכּל איז ער גאָר אַ לערער.
אַ מענטש, װאָס לערנט קעכינס און דינסטן לײענען און שרײַבן און פֿון דעם ציט ער זײַן חיונה, מישטײנס געזאָגט.
אַז מען טרינקט זיך, כאַפּט מען זיך אָן אין אַ שטרױ.
עטלעכע מאָל איז אים געלונגען דורכצופֿירן שידוכים, איז פּרוּװט ער, אפֿשר װעט עס גײן אױך װײַטער.
די איצטיקע קאָרט איז אים נישט געראָטן.
אײַ, װען ס'געלינגט אים, װאָלט ער כאָטש אַ ביסל געקאָנט אָפּאָטעמען!
אַ גביר איז טאַקע בטבע אַ חזיר.
נאָר, אַז מען האָט צו טאָן מיט צװײ, װעט שױן אײנער דערלײגן, װאָס דער צװײטער האָט נישט דערגעבן.

ער שטעלט זיך אַ װײַלע אָפּ, כאַפּט אָפּ דעם אָטעם.
װאָס האָט ער זיך אַזױ צו אײַלן, װאָס?
אַלע „לעקציעס” האָט ער שױן הײַנט געגעבן.
אױסגעװען אין אַ צענדליק קיכן, געװיזן פֿאַרהאָרעװעטע דינסטן, װי אַזױ מען האַלט אַ פּענע אין דער האַנט.
מיט װאַסער אױף קאַשע איז ער שױן פֿאַרזאָרגט.
איצט װוּ נעמט מען אױף קאַשע?
דער שנײ שיט און שיט און װערט תּיכּף צערונען.
די גאַס- לאַמטערנס ברענען טריב און אָרעם.
װען מען װאָלט זײ אַרײַנגענומען אין אַ װאַרעמער שטוב אַרײַן, װאָלטן זײ זיך פּשוט מחיה געװען.
אָפּגעכאַפּט דעם אָטעם, לאָזט ער זיך גײן װײַטער.
סימע די קעכין פֿון דעם מאַנופֿאַקטור-סוחר זעליג גאָלדמאַן, האָט אים געשיקט זאָגן, אַז ער זאָל אַרױפֿקומען צו איר.
זי דאַרף, ער זאָל איר אָנשרײַבן אַ בריװ.
די צען קאָפּיקעס װעלן זײַן אַזױ װי געפֿונען. „
אַ סך מלאכות, איז װײניק ברכות” – מורמלט ער.
סײַ דער שדכן, סײַ דער לערער, סײַ דער מעשׂה-שרײַבער, פֿאַרדינען אַזױ פֿיל, אַז ס'קלעמט קױם, קױם אױף איבערצוקומען די װאָך.
און ער װײסט, אָט דער יאַנקל לערער, ער װײסט עס אױף זיכער, אַז ער איז אַ גוטער מעשׂה-שרײַבער.
זײַנע מעשׂיות װערן צעכאַפּט, װי מצה-װאַסער, און מען לײענט זײ מיט גרױס הנאה.
זײַנע מעשׂיות „שבת קודש אין גן-עדן” און די „מעשׂה משני שותפֿים און שני קצבים” געפֿינט מען כּמעט אין יעדער ייִדישער שטוב, סײַ דאָ אין לאָדזש, װוּ ער װױנט און מוטשעט זיך, סײַ אין דער גאָרער װעלט. –
װער שמועסט נאָך זײַן „מעשׂה פּליאות מג' אחים, אײן זעהר שײנע, װיכטיקע, װוּנדערלעכע געשיכטע פֿון דרײַ ברידער גרױסע לײַט” – האָט גאָר אַ גרױסן שם איבער דער װעלט.
די דאָזיקע מעשׂה האָט מען שױן עטלעכע מאָל איבערגעדרוקט.
און אַלע מאָל האָט מען די ביכעלעך פֿאַרצוקערט.
נאָר אין אים, דעם מחבר, האָט מען, װײַזט אױס, פֿאַרגעסן.
פֿון זינט ער האָט באַקומען די פּאָר רובל פֿאַר דעם דרוק, האָט ער שױן מער נישט געזען קײן פּרוטה.
און פֿאַר װעמען זיך צו קלאָגן איז נישטאָ.
און יושר – עט.

ער דערמאָנט זיך יענעם װינטער, װען ער האָט געשריבן די „מעשׂה מג' אחים”.
אַ שװערער װינטער געװען.
אין זײַן אָרעמער שטוב אױף באַלוט האָט זיך צעלײגט דער דלות, װי בײַ זײַן טאַטן אין װײַנגאָרטן, דאָס װײַב איז נאָך נישט געקומען צו זיך פֿון דער לעצטער קימפּעט.
אױפֿן האַרצן איז אים געװען אָנגעזאָלעט ביז גאָר.
און אין אָט יענע לאַנגע, אומעטיקע װינטערנעכט איז אים אײַנגעפֿאַלן די מעשׂה מיט די דרײַ ברידער, װאָס יעדער פֿון זײ האָט זיך גענומען אַ מצװה מקײם צו זײַן.
מיט זײ צוזאַמען האָט ער זיך געלאָזט אין דער װעלט אַרײַן, איבערגעלעבט צוזאַמען מיט זײערע װאַנדערונגען, די מניעות, װאָס האָבן זיך זײ אַנטקעגנגעשטעלט.
און אַז גאָט האָט זײ געהאָלפֿן, זײ זענען עולה לגדולה געװאָרן – יעדער פֿון זײ האָט חתונה געהאַט מיט אַ בת-מלכּה און געירשנט אַ קעניגרײַך – האָט ער, דער אָרעמער יאַנקל לערער, פֿאַרגעסן אין זײַן אײגענער אָרעמקײט.
ער האָט זיך געפֿרײט מיט דער גליק פֿון די ג' אחים.
די דאָזיקע װוּנדערלעכע מעשׂה האָט אים דעמאָלט באַפֿרײַט פֿון זײַן אומעטיקײט, געמאַכט אים פֿאַרגעסן זײַן אָרעמקײט, און נישט אומזיסט קװיקן זיך מיט דער דאָזיקער מעשׂה די אָרעמע ייִדן און ייִדענעס, די קעכינס און די דינסטן, די באַלמעלאָכעס פֿון גאָר דער ייִדישער װעלט. „
אפֿשר – טראַכט יאַנקל לערער – אפֿשר זענען אַלע װוּנדערלעכע און פֿאַנטאַסטישע מעשׂיות געבױרן געװאָרן אין אָרעמע שטיבער?
די אָרעמקײט פֿון אַלע צײַטן און בײַ אַלע פֿעלקער האָט אין שײַן פֿון די פֿאַרביקע און װוּנדערלעכע פּאַסירונגען אָפּגעאָטעמט אױף אַ װײַל, פֿאַרגעסן װעגן איר אײגענער נױט”.
ער אַלײן האָט אַ סך װוּנדערלעכע מעשׂיות איבערגעזעצט אױף ייִדיש׃ „מאַגעלאָנאַ די קרױנפּרינצעסין פֿאָן נעאַפּאָל”, „די שײנע העלענאַ” און „די שײנע בלומכע גענאָװעפֿאַ”.
טראַכטנדיק די דאָזיקע מחשבות, פֿילט יאַנקל לערער נישט די קעלט, װאָס עסט זיך אים אײַן אין די בײנער.
ער פֿילט נישט די נעץ, װאָס קריכט אַדורך די אָפּגעריבענע זױלן פֿון זײַנע שיך.
ער
באַמערקט אַפֿילו נישט, אַז ער איז שױן פֿאַרבײַגעגאַנגען דאָס הױז װי די קעכין װאַרט אױף אים, כּדי ער זאָל איר אָנשרײַבן אַ בריװ.
ערשט װען ער כאַפּט זיך אױף פֿון זײַן טראַכטן, באַמערקט ער, אַז ער איז פֿאַרקראָכן.
ער בטלט אױס אַלע חלומות צו זײַן אײגענעם קאָפּ און קערט זיך אום צוריק.
אָט איז דאָס הױז, װוּ ס'װױנט דער מאַנופֿאַקטור-סוחר זעליג גאָלדמאַן.
יאַנקל לערער גײט אַרײַן אין הױף, מײַדט אױס דעם פּאַראַדנעם אײַנגאַנג און מיט די אונטערשטע טרעפּ, װאָס פֿירן צו דער קיך, לאָזט ער זיך אַרױפֿגײן.
סימע די קעכנע, אַ יונג שװאַרץ-חנעװדיק װײַבל מיט קלוגע, לעבעדיקע אױגן, דערפֿרײט זיך מיט אים, װי מיט אַן אבן טוב. – „
איך האָב געמײנט, אַז זי װעלן שױן הײַנט נישט קומען, ר' יאַנקל.
איך דאַרף אױף גענײטיק זי זאָלן מיר אָנשרײַבן אַ בריװ צו מײַן מאַן, װאָס דינט בײַ פֿאָניען, אַ מיתה משונה זאָל ער אײַננעמען.
מאַנעװרעס גלוסט זיך אים, זי הערן, ר' יאַנקל, מאַנעװרעס.
אָן מאַנעװרעס דוכט זיך אים, פֿאָנקעלע גנב, װעט ער װערן בדיל הדל.
מײַן מענדל שרײַבט מיר, אַז איך זאָל אים למען השם זען צושיקן אַ פּאָר קערבלעך.
מען שיקט זײַן ראָטע אַװעק אַזש קײן סימביר, אַז שיקן זאָל מען פֿאָניען אַכצן טעפּלעך קדחת אױף שלח-מנות...” אין דער װאַרעמער קיך פֿילט יעקב מאָרגנשטערן, װי די קעלט, װאָס האָט זיך אײַנגעגעסן אין זײַנע בײנער, טרעט פֿון אים אָפּ.
ער רײַבט זיך די פֿאַרפֿרױרענע הענט און זאָגט צו דער באַרעדעװדיקער קעכין׃ – זײַען זי אַזױ גוט, סימע, און דערלאַנגען זי מיר טינט און פֿעדער מיט אַ בױגעלע פּאַפּיר, װעל איך אין אָנשרײַבן אַ בריװל צו אינס מאַן.
סימע נעמט אַפֿער אַ בױגעלע פּאַפּיר פֿון אונטער דער צעראַטע, װאָס דעקט צו דעם קיכטיש.
זי שטעלט אַװעק טינט און פֿעדער אױפֿן טיש.

– װי אַזױ װילן זי זאָל איך שרײַבן דעם בריװ, אױף פּראָסט ייִדיש, צי אױף מאַסקװיטעריש? –
פֿרעגט יאַנקל לערער. –
אױף מאַסקװיטעריש, ר' יאַנקל.
מען זאָגט, אַז מען שרײַבט אױף מאַסקװיטעריש, גיט מען גיכער אָפּ דעם בריװ.
אױף ייִדיש קאָן נאָך פֿאַרפֿאַלן װערן.
יאַנקל לערער זעצט זיך אַװעק, טונקט אײַן די פּענע אין טינטער און װאַרט סימע די קעכין זאָל אים זאָגן, װאָס ער זאָל שרײַבן.
סימע זעצט זיך אַקעגניבער אים, שפּאַרט אָן די עלנבױגנס אױפֿן טיש און טראַכט פֿון װאָס אָנצוהױבן. –
שרײַבן זי אים, ר' יאַנקל, אַז זײַן בריװ האָב איך באַקומען, אַז קײן נחת פֿון זײַנע בריװ האָב איך נישט, אַז איך װאָלט שױן געװאָלט דערלעבן די מינוט, װען ער װעט זײַן פֿרײַ.
שרײַבן זי, אַז איך פֿאַרשטײ, אַז ס'איז אים גענוג ביטער צו דינען פֿאָניען.
זאָל ער פֿאַרשטײן, אַז דינען בײַ אַ חזיר, װי זעליגל גאָלדמאַן, איז אױך נישט קײן קלײניקײט.
אײדער מען דערזעט בײַ אים די פּאָר גילדן, קריכן גוט אַרױס די אױגן פֿונעם קאָפּ.
סימע זיפֿצט אָפּ.
יעקב מאָרגנשטערן ציקלט די אותיות פּאַמעלעך, פּאַמעלעך.
סימע רעדט אױף ייִדיש.
ער אָבער שרײַבט אױף רוסיש.
און רוסיש איז דיר נישט קײן קלײניקײט. –
און דאָס, װאָס ער הײסט זיך שיקן אַ פּאָר רובל, – דיקטירט װײַטער סימע,– װאָלט איך אים גערן געשיקט, האָב איך אָבער נישט, און געבן אױף פֿאָרױס, איז מײַן באַלעבאָס, אַ מיתה משונה זאָל ער אײַננעמען, נישט קײן בעלן.
סײַדן גײן צו אַ פּראָצענטניק, װאָס רײַסט דערנאָך שטיקער.
האָב איך אים שױן געשריבן אין פֿריערדיקן בריװ, אַז דאָס לעצטע געלט, װאָס איך האָב אים געשיקט, האָב איך טאַקע גענומען אױף פּראָצענט, און איך קאָן זיך נישט אױסצאָלן ביז צום הײַנטיקן טאָג.
סימע פֿאַרטראַכט זיך.
אין דרױסן הערט מען שװערע טריט.
די טרעפּ קרעכצן.
די טיר עפֿנט זיך און עס קומט אַרײַן אַ הױכער, משונהדיקער מענטש מיט אַ קאַלטונעװאַטער באָרד און גרױסע קעלבערנע אױגן.
ער איז אָנגעטאָן אין ברודיקע שמאַטעס.

סימע די קעכין גיט אַ פּאַטש מיט די הענט׃ – ט'אָסטו דיר אַ גאַסט.
אין מיצקע דרינען, שׂמחה פּלאַכטע.
ס'קאָצל קומט!
װאָס פֿאַר אַ רוח האָט דיך אָנגעטראָגן? –
הײַנט איז דאָנערשטאָג, סימע.
איך בין געקומען, ר' זעליג זאָל באַצאָלן פֿאַר דער װאָך, װאָס איך האָב געטראָגן װאַסער.
אױב ר' זעליג מיר נישט באַצאָלן, מײַן װײַב װעט שרײַען, שעלטן, שלאָגן, און שׂמחה פּלאַכטע װעט נישט האָבן אױף שבת. –
װעסט קומען מאָרגן אין דער פֿרי, שׂמחה, איצט איז דער באַלעבאָס נישטאָ אין דער הײם.
קום מאָרגן אין דער פֿרי פֿאַר זיבענע, הערסט, װאָס מען זאָגט דיר, שׂמחה?
שׂמחה קראַצט זיך מיט בײדע הענט דעם געדיכט באַװאַקסענע קאָפּ. –
מאָרגן, מאָרגן.
תּמיד דו מיר זאָגסט מאָרגן.
איך מאָרגן קומען.
מיר נישט געבן געלט, זײַן שלעכט, זײער שלעכט. –
איך זאָג מאָרגן, בהמה.
דער באַלעבאָס זאָגט מאָרגן, זאָג איך מאָרגן.
גײ שױן גײ, שׂמחה.
זעסט דאָך, אַז מען שרײַבט אַ בריװ.
יעקב מאָרגנשטערן באַטראַכט דעם מאָדנעם פּאַרשױן.
װוּ האָט ער אים געזען אַ מאָל?
די געשטאַלט, דאָס פּנים?
אַהאַ!
נײן, ס'איז נישט געװען ער, נאָר אַן ענלעכער צו אים.
דענצמאָל נאָך, װען ער, יאַנקל, איז געװען אַן אַלעקסאַנדער חסיד.
איצט װײסט ער שױן אױף זיכער, דעם רבינס גבאי.
שׂמחה פּלאַכטע האָט אים דערמאָנט דעם אַלעקסאַנדער גבאי, ר' בערעלע גאָראָדאָװאַי.
און יעקב מאָרגנשטערן, דער לערער, דער בריװשרײַבער, דער שדכן, דער בדחן און דער מעשׂה-שרײַבער, מאַכט צו די אױגן אױף אַ װײַל און דערזעט אַ מאָדנע זעונג.
דער גולם שׂמחה פּלאַכטע, דער װאַסער-טרעגער, זיצט אין אַ שטרײַמל, פּראַװעט טיש.
חסידים שטופּען זיך צום אױבן-אָן, װי ער זיצט, און זײ רופֿן אים „רבי”.

– נו, ר' יאַנקל, שרײַבן זי װײַטער.
דער גולם איז שױן אַװעקגעגאַנגען – זאָגט סימע די קעכין.
יעקב מאָרגנשטערן האָט אַפֿילו נישט געהערט, װען שׂמחה איז אַװעקגעגאַנגען.
סימעס קול װעקט אים אױף, װי פֿון אַ חלום. –
װער?
דער רבי איז אַװעקגעגאַנגען? –
װאָס פֿאַראַ רבי, ר' יאַנקל?
שׂמחה פּלאַכטע איז אַװעקגעגאַנגען. –
איך מײן טאַקע שׂמחה פּלאַכטע, סימע – זאָגט יעקב מאָרגנשטערן און צעלאַכט זיך אױפֿן קול.
סימע דיקטירט װײַטער דעם בריװ און יאַנקל לערער שרײַבט.
װער װײסט, אפֿשר װאָלט זיך דער בריװ קײן מאָל נישט געענדיקט.
אַ גליק, װאָס דאָס פּאַפּיר האָט זיך געענדיקט.
סימע די קעכין באַצאָלט אים פֿאַר דער טרחה צען קאָפּיקעס און יעקב מאָרגנשטערן לאָזט זיך אַהײמגײן.
ער איז פֿרײלעך ביז גאָר.
פֿילט נישט די קעלט.
ער האָט איצט אַ נײַע מעשׂה.
אַ פֿרײלעכע ביז גאָר.
װי שׂמחה װערט אַ רבי.
דער עולם װעט לאַכן און די חסידים װעלן קריצן מיט די צײן.

דאָ אױף דער װעלט, האָט באָנטשע שװײַגס טױט נאָך קײן אײַנדרוק נישט געמאַכט!
פֿרעגט עמעצן בחרם: װער באָנטשע איז געװען, װי אַזױ ער האָט געלעבט, אױף װאָס ער איז געשטאָרבן!
צי האָט אין אים דאָס האַרץ געפּלאַצט, צי די כּוחות זענען אים אױסגעגאַנגען, צי דער מאַרך-בײן האָט זיך איבערגעבראָכן אונטער אַ שװערע לאַסט... װער װײסט?
אפֿשר איז ער גאָר פֿאַר הונגער געשטאָרבן!
אַ פֿערד אין טראַמװײ זאָל פֿאַלן, װאָלט מען זיך מער אינטערעסירט.
עס װאָלטן צײַטונגען געשריבן, הונדערטער מענטשן װאָלטן פֿון אַלע גאַסן געלאָפֿן און די נבֿלה באַקוקט; באַטראַכט אַפֿילו דאָס אָרט, װוּ די מפּלה איז געװען... נאָר דאָס פֿערד אין טראַמװײ װאָלט אױך די זכיה נישט געהאַט, עס זאָל זײַן אַזױ פֿיל פֿערד װי מענטשן – טױזנט מיליאָן!
באָנטשע האָט שטיל געלעבט און איז שטיל געשטאָרבן; װי אַ שאָטן איז ער דורך – דורך אונדזער װעלט!
אױף באָנטשעס ברית האָט מען קײן װײַן נישט געטרונקען, עס האָבן קײן כּוסות געקלונגען!
צו באַר-מיצװה האָט ער קײן קלינגענדיקע דרשה נישט געזאָגט... געלעבט האָט ער װי אַ גרױ קלײן קערנדל זאַמד בײַם ברעג פֿון ים.
צװישן מיליאָנען זײַנס- גלײַכן; און, אַז דער װינט האָט'ן אױפֿגעהױבן און אױף דער אַנדערער זײַט ים אַריבערגײאָגט, האָט עס קײנער נישט באַמערקט!
בײַם לעבן האָט די נאַסע בלאָטע קײן צײכן פֿון זײַן פֿוס נישט באַהאַלטן?
נאָכן טױט – האָט דער װינט דאָס קלײנע ברעטל פֿון זײַן קבֿר אומגעװאָרפֿן; דעם קאַברענס װײַב האָט עס געפֿונען װײַט פֿון קבֿר און דערבײַ אַ טעפּל קאַרטאָפֿל אָפּגעקאָכט... עס
איז דרײַ טעג נאָך באָנטשעס טױט, פֿרעגט דעם קברן בחרם, װוּ ער האָט'ן גאַלײגט!
װאָלט באָנטשע אַ מצבֿה געהאַט, װאָלט אפֿשר איבער הונדערט יאָר אַן אַלטערטום- פֿאָרשער זי געפֿונען, און דער נאָמען „באָנטשע שװײַג“ װאָלט נאָך אַמאָל איבערגעקלונגען אין אונדזער לופֿט.
אַ שאָטן!
זײַן פֿאָטאָגראַפֿיע איז נישט געבליבן בײַ קײנעם אין מוח, בײַ קײנעם אין האַרץ; עס איז פֿון אים קײן זכר געבליבן! „
קײן קינד, קײן רינד“; עלנט געלעבט – עלנט געשטאָרבן!
װען נישט דער מענטשלעכער גערודער, װאָלט אפֿשר עמעצער אַמאָל דערהערט װי באָנטשעס מאַרך-בײן האָט אונטער דער לאַסט געקנאַקט; װאָלט די װעלט מער צײַט געהאַט, װאָלט עמעצער אפֿשר אַמאָל באַמערקט, אַז באָנטשע (אױך אַ מענטש) האָט לעבעדיקערהײט צװײ אױסגעלאָשענע אױגן און שרעקלעך אײַנגעפֿאַלענע באַקן; אַז אַפֿילו װען ער האָט נאָר שױן קײן לאַסט ניט אױף די פּלײצעס, איז אים אױך דער קאָפּ צו דער ערד געבױגן, גלײַך ער װאָלט לעבעדיקערהײט זײַן קבֿר געזוכט!
װאָלטן אַזױ װײניק מענטשן װי פֿערד אין טראַמװײ געװען, װאָלט אפֿשר אַמאָל עמעצער געפֿרעגט: װוּ איז באָנטשע אַהינגעקומען?!
װען מען האָט באָנטשען אין שפּיטאָל אַרײַנגעפֿירט, איז זײַן װינקל אין סוטערינע נישט לײדיק געבליבן – עס האָבן דערױף צען זײַנס גלײַכן געװאַרט, און צװישן זיך דעם װינקל „אין פֿלוס“ ליציטירט; װען מען האָט'ן פֿון שפּיטאָל-בעט אין טױטן-שטיבל אַרײַנגעטראָגן, האָבן אױפֿן בעט צװאַנציק אָרעמע קראַנקע געװאַרט... װען ער איז אַרױס פֿון טױטן-שטיבל – האָט מען צװאַנציק הרוגים פֿון אונטער אַן אײַנגעפֿאַלן הױז געבראַכט – װער װײסט װי לאַנג ער װעט רויִק װױנען אין קבֿר?
װער װײסט װיפֿל עס װאַרטן שױן אױף דעם שטיקל פּלאַץ.... שטיל געבױרן, שטיל געלעבט, שטיל געשטאָרבן און נאָך שטילער באַגראָבן. * * * * * * * * * * * * * * * * * *

נאָר נישט אַזױ איז געװען אױף יענער װעלט!
דאָרטן האָט באָנטשעס טױט אַ גרױסן אײַנדרוק געמאַכט!
דער גרױסער שופֿר פֿון משיחס צײַטן האָט געקלונגען אין אַלע זיבן הימלען: באָנטשע שװײַג איז נפֿטר געװאָרן!
די גרעסטע מלאָכים מיט די ברײצטע פֿליגל זענען געפֿלױגן און אײנער האָט דעם אַנדערן איבערגעגעבן: באָנטשע איז „נתבקש געװאָרן בישיבֿה של מעלה!“
אין גן-עדן איז אַ רעש, אַ שׂימחה, אַ גערודער: „באָנטשע שװײַג!
אַ שפּאַס באָנטשע שװײַג!“
יונגע מלאָכימלעך מיט בריליאַנטענע אײגעלעך, גאָלדענע דראָטאַרבעטנדיקע פֿליגעלעך און זילבערנע פּאַנטאָפֿעלעך זענען באָנטשען אַנטקעגנגעלאָפֿן מיט שׂימחה!
דער גערױש פֿון די פֿליגל, דאָס קלאַפּן פֿון דע פּאַנטאָפֿעלעך און דאָס פֿרײלעכע לאַכן פֿון די יונגע, פֿרישע, רױזיקע מײַלעכלעך האָט פֿאַרפֿולט אַלע הימלען און איז צוגעקומען ביז צום כּסא-האַקאָװעד, און גאָט אַלײן האָט אױך שױן געװוּסט, אַז באָנטשע שװײַג קומט!
אבֿרהם אָבֿינו האָט זיך אין טױער פֿון הימל געשטעלט, די רעכטע האַנט אױסגעשטרעקט צום ברײטן „שלום עליכם“ און אַ זיסער שמײכל שײַנט אַזױ העל אױף זײַן אַלטן פּנים!
װאָס רעדלט אַזױ אין הימל?
דאָס האָבן צװײ מלאָכים אין גן-עדן אַרײַן פֿאַר באָנטשעס װעגן אַ גינגאָלדענע פֿאָטערשטול אױף רעדלעך געפֿירט!
װאָס האָט אַזױ העל געבליצט?
דאָס האָט מען דורכגעפֿירט אַ גאָלדענע קרױן מיט די טײַערסטע שטײנער געזעצט!
אַלץ פֿאַר באָנטשען!
נאָך פֿאַרן פּסק פֿון בית-דין של מעלה?
פֿרעגן די צדיקים פֿאַרװוּנדערט און נישט גאָר אָן קינאה.

– אָ!
ענטפֿערן די מלאָכים, דאָס װעט זײַן אַ פּראָסטע פּוסטע פֿאָרמע!
קעגן באָנטשע שװײַג װעט אַפֿילו דער קטיגור קײן װאָרט אין מױל נישט געפֿינען!
די „דיעלע“ װעט דױערן פֿינף מינוט! –
איר שפּילט זיך מיט באָנטשע שװײַג! – –
 אַַז די מלאָכימלעך האָבן באָנטשען געכאַפּט אין דער לופֿט און אָפּגעשפּילט אים אַ זמר; אַז אבֿרהם אָבֿינו האָט אים װי אַן אַלטן קאַמעראַד די האַנט געשאָקלט; אַז ער האָט געהערט, אַז זײַן שטול איז גרײט אין גן-עדן; אַז אױף זײַן קאָפּ װאַרט אַ קרױן; אַז אין בית-דין של מעלה װעט מען איבער אים קײן װאָרט נישט רעדן – האָט באָנטשע, גלײַך װי אױף יענער װעלט, געשװיגן פֿאַר שרעק!
עז איז אים דאָס האַרץ אַנטגאַנגען!
ער איז זיכער, אַז דאָס מוז זײַן אַ חלום, אָדער אַ פּראָסטער טעות!
ער איז צו בײדע געװױנט!
נישט אײן מאָל האָט אים אױף יענער װעלט געחלומט, אַז ער קלױבט געלט אױף דער פּאָדלאָגע, גאַנצע אוצרות ליגן... און אױפֿגעכאַפּט האָט ער זיך נאָך אַ גרעסערער קבצן װי נעכטן... נישט אײן מאָל האָט אים עמעץ פֿאַר טעות צוגעשמײכלט, אַ גוט װאָרט געזאָגט און איבערגעדרײט זיך און אױסגעשפּיגן... מײַן מזל. –
טראַכט ער – איז שױן אַזױ!
און ער האָט מורא געהאַט די אױגן אױפֿצוהױבן, דער חלום זאָל נישט פֿאַרשװינדן; ער זאָל זיך נישט אױפֿכאַפּן ערגעץ אין אַ הײל צװישן שלאַנגען און עקדעשן!
ער האָט מורא פֿון מױל אַ קלאַנג אַרױסצולאָזן, מיט אַ גליד אַ ריר צו טאָן – מען זאָל אים נישט דערקענען און אַװעקשלײַדערן אױף כּף-הקל... ער ציטערט און הערט נישט די מלאָכימס קאָמפּלימענטן, זעט נישט זײער טאַנצן אַרום אים, ער ענטפֿערט נישט אבֿרהם אָבֿינו אױפֿן הערצלעכן „שלום עליכם“, און – געפֿירט צום בית-דין של מעלה – זאָגט ער אים קײן „גוט מאָרגן“ נישט... אױסער זיך איז ער פֿאַר שרעק!

און זײַן שרעק איז נאָך גרעסער געװאָרן, אַז ער האָט, נישט װילנדיק, דערזען די פּאָדלאָגע פֿון בית-דין של מעלה.
סאַמע אַלאַבאַסטער מיט בריליאַנטן! „
אױף אַזאַ פּאָדלאָגע שטײען מײַנע פֿיס!“ –
ער װערט אין גאַנצן פֿאַרשטאַרט! „
װער װײסט װעלכן גביר, װעלכן רבֿ, װעלכן צדיק מען מײנט... ער װעט קומען – װעט זײַן מײַן פֿינצטערער סוף!“
פֿאַר שרעק האָט ער אַפֿילו נישט געהערט װי דער פּרעזידענט האָט בפֿירוש אױסגערופֿן: „די דיעלע פֿון באָנטשע שװײַג!“
און, דערלאַנגענדיק דעם מליץ יושר די אַקטן, געזאָגט: „לעז, נאָר בקיצור!“
מיט באָנטשען דרײט זיך דער גאַנצער סאַלאָן.
עס רױשט אים אין די אױערן.
אינעם גערױש הערט ער דאָך אַלע מאָל שאַרפֿער און שאַרפֿער דעם מלאכס מליצס זיס קול װי אַ פֿידל: – זײַן נאָמען – הערט ער – האָט אים געפּאַסט װי צו אַ שלאַנק לײַב אַ קלײד פֿון אַן אַרטיסט אַ שנײַדערס האַנט.
װאָס רעדט ער? –
פֿרעגט זיך באָנטשע, און ער הערט װי אַן אומגעדולדיקער קול האַקט איבער און זאָגט: – נאָר אָן משלים! –
ער האָט זיך קײן מאָל – הײבט װײַטער אָן דער מליץ יושר – אױף קײנעם נישט געקלאָגט, נישט אױף גאָט, נישט אױף לײַט; אין זײַן אױג האָט קײן מאָל נישט אױפֿגעפֿלאַמט קײן פֿונק פֿון האַס, ער האָט עס קײן מאָל נישט אױפֿגעהױבן מיט אַ פּרעטענזיע צום הימל.
באָנטשע פֿאַרשטײט װײַטער נישט אַ װאָרט, און דאָס האַרטע קול שלאָגט װײַטער איבער: – אָן רעטאָריק! –
איובֿ האָט נישט אױסגעהאַלטן.ער איז אומגליקלעכער געװען –
–פֿאַקטן, טרוקענע פֿאַקטן!
רופֿט נאָך אומגעדולדיקער דער פּרעזעס. –
צו אַכט טאָג האָט מען אים מל געװען – – נאָר אָן רעאַליזם! –
אַ מוהל אַ פֿושער האָט דאָס בלוט נישט פֿאַרהאַלטן – – װײַטער!“ –
ער האָט אַלץ געשװיגן (פֿירט װײַטער דער מליץ יושר) אַפֿילו װען די מוטער איז אים געשטאָרבן און ער האָט צו דרײַצן יאָר אַ שטיפֿמאַמע באַקומען... אַ שטיפֿמאַמע אַ שלאַנג, אַ מרשעת.... – מײנט מען דאָך אפֿשר פֿאָרט מיך?
טראַכט באָנטשע – – אָן אינסינואַציעס אױף דריטע פּערזאָנען, בײזערט זיך דער פּרעזעס. –
זי פֿלעגט אים קאַרגן דעם ביסן...אײערנעכטיק פֿאַרשימלט ברױט... האָר-פֿלאַקס פֿאַר פֿלײש... און זי האָט קאַװע מיט סמעטענע געטרונקען – – צו דער זאַך!
שרײַט דער פּרעזעס. –
זי האָט אים פֿאַר דאָס קײן נעגל נישט געקאַרגט און זײַן ברױן- און-בלױ לײַב פֿלעגט אױסקוקן דורך אַלע לעכער פֿון זײַנע פֿאַרשימלט-צעריסענע קלײדער... װינטער אין די גרעסטע פֿרעסט האָט ער איר באָרװעס אױפֿן הױף האָלץ געהאַקט, און די הענט זענען צו יונג און צו שװאַך געװען, די קלעצלעך צו דיק, די האַק צו שטומפּיק... נישט אײן מאָל האָט ער זיך די פֿיס אָפּגעפֿרױרן, נאָר געשװיגן האָט ער, אַפֿילו זיך פֿאַרן פֿאָטער – – פֿאַרן שיכּור!
לאַכט אַרײַן דער קטיגור, און באָנטשען װערט קאַלט אין אַלע אבֿרים – – נישט געקלאָגט, ענדיקט דער מליץ יושר דעם זאַץ.

– און שטענדיק עלנט – פֿירט ער װײַטער – קײן חבֿר, קײן תּלמוד-תּורה, קײן חדר... קײן גאַנץ בגד... קײן פֿרײַע מינוט – – פֿאַקטן – רופֿט װײַטער דער פּרעזעס. –
ער האָט געשװיגן אַפֿילו שפּעטער, װען דער פֿאָטער האָט'ן שיכּורערהײט אַ מאָל אָנגעכאַפּט בײַ די האָר און אין מיטן אַ שנײענדיקער װינטער-נאַכט אַרױסגעװאָרפֿן פֿון שטוב!
ער האָט זיך שנעל אױפֿגעהױבן פֿון שנײ און איז אַנטלאָפֿן װוּ די אױגן האָבן אים געטראָגן... אױפֿן גאַנצן װעג האָט ער געשװיגן... בײַם גרעסטן הונגער האָט ער נאָר מיט די אױגן געבעטלט!
ערשט אין אַ שװינדלענדיקער, נאַסער פֿרילינג-נאַכט, איז ער אין אַ גרױסער שטאָט אַרײַנגעקומען, ער איז אַרײַן װי אַ טראָפּן אין אַ ים און דאָך האָט ער די אײגענע נאַכט אין אַרעסט פֿאַרבראַכט... ער האָט געשװיגן, נישט געפֿרעגט פֿאַרװאָס, פֿאַר װען?
ער איז אַרױס און די שװערסטע אַרבעט געזוכט!
נאָר ער האָט געשװיגן!
שװערער פֿאַר דער אַרבעט איז געװען זי צו געפֿינען – ער האָט געשװיגן!
באָדנדיק זיך אין קאַלטן שװײס, צוזאַמענגעדריקט אונטער דער שװערסטער לאַסט, בײַם גרעסטן קראַמפּ אין לײדיקן מאָגן – האָט ער געשװיגן!
באַשפּריצט פֿון פֿרעמדער בלאָטע, באַשפּיגן פֿון פֿרעמדע מײַלער, געיאָגט פֿון טראַטואַרן מיט דער שװערסטער לאַסט אַראָפּ אין גאַסן טשװישן דראָשקעס, קאַרעטן און טראַמװײס, קוקנדיק יעדע מינוט דעם טױט אין די אױגן אַרײַן – האָט ער געשװיגן!
ער האָט קײנמאָל נישט איבערגערעכנט, װיפֿל פּוד לאַסט עס קומט אױס אױף אַ גראָשן, װיפֿל מאָל ער איז געפֿאַלן בײַ יעדן גאַנג פֿאַר אַ דרײַער, װיפֿל מאָל ער האָט שיר נישט די נשמה אױסגעשפּיגן, מאָנענדיק זײַן פֿאַרדינסט; ער האָט נישט גערעכנט, נישט זײַן, נישט יענעמס מזל, נאָר געשװיגן!

זײַן אײגן פֿאַרדינסט האָט ער אױך נישט הױך געמאָנט!
װי אַ בעטלער האָט ער זיך בײַ דער טיר געשטעלט, און אין די אױגן האָט זיך אַ הינטישע בקשה געמאָלט! „
קום שפּעטער“ און ער איז פֿאַרשװוּנדן שטיל װי אַ שאָטן, כּדי שפּעטער נאָך שטילער אױסצובעטלען זײַן פֿאַרדינסט!
האָט אַפֿילו געשװיגן, װען מען פֿלעגט אים אָפּרײַסן פֿון זײַן פֿאַרדינסט, אָדער אַרײַנװאַרפֿן אַ פֿאַלשע מטבע!...
ער האָט אַלס געשװיגן... – מײנט מען דאָך טאַקע מיך!
טרײסט זיך באָנטשע.
 – אײן מאָל – פֿירט װײַטער דער מליץ יושר נאָך אַ טרונק װאַסער – איז אין זײַן לעבן אַן ענדערונג געשען... עס איז דורכגעפֿלױגן אַ קאָטש אױף גומענע רעדער מיט צעפּלאָשעטע פֿערד... דער שמײַסער איז שױן לאַנג פֿון װײַטנס געלעגן מיט אַ צעשפּאָלטענעם קאָפּ אױפֿן ברוק... פֿון די דערשראָקענע פֿערדס מײַלער שפּריצט דער שױם, פֿון אונטער די פּאָדקאָװעס יאָגן זיך פֿונקען, די אױגן בלישטשען װי ברענענדיקע שטורקאַצן אין אַ פֿינצטערער נאַכט – און אין קאָטש זיצט נישט טױט נישט לעבעדיק אַ מענטש!
און באָנטשע האָט די פֿערד פֿאַרהאַלטן!
און דער געראַטעװעטער איז געװען אַ ייִד אַ בעל-צדקה און האָט באָנטשען די טובֿה נישט פֿאַרגעסן!
ער האָט אים דעם געהאַרגעטנס בײַטש איבערגעגעבן; באָנטשע איז אַ שמײַסער געװאָרן!
נאָך מער – ער האָט אים חתונה געמאַכט, נאָך מער – – ער האָט אים אַפֿילו מיט אַ קינד פֿאַרזאָרגט – און באָנטשע האָט אַ ל ץ געשװיגן!

– מיך מײנט מען, מיך!
באַפֿעסטיקט זיך באָנטשע אין דער דעה, און האָט דאָך נישט די העזה אַן אױג צו װאַרפֿן אױפֿן „בית-דין של מעלה“... ער הערט זיך װײַטער אײַן צום מלאך מליץ: – ער האָט געשװיגן אַפֿילו װען זײַן בעל-טובֿה האָט אין קורצן באַנקראָטירט און אים זײַן לױן נישט באַצאָלט... ער האָט געשװיגן אַפֿילו װען דאָס װײַב איז פֿון אים אַנטלאָפֿן און איבערגעלאָזט אים אַ קינד פֿון דער ברוסט... ער האָט געשװיגן אַפֿילו מיט פֿופֿצן יאָר שפּעטער, װען דאָס קינד איז אױסגעװאַקסן און גענוג שטאַרק געװען – באָנטשען אַרױסצוּװאַרפֿן פֿון שטוב... – מיך מײנט מען, מיך!
פֿרײט זיך באָנטשע.
 – ער האָט אַפֿילו געשװיגן – הײבט אָן װײכער און טרױעריקער דער מלאך מליץ – װען דער אײגענער בעל-טובֿה האָט זיך מיט אַלע אױסגעגלײַכט, נאָר אים קײן גראָשן סחירות נישט צוריקגעגעבן – און אַפֿילו דעמאָלט, װען ער איז באָנטשען (װײַטער פֿאָרנדיק אױף אַ קאָטש מיט גומענע רעדער און פֿערד װי לײבן) איבערגעפֿאָרן.... ער האָט אַלץ געשװיגן!
ער האָט אַפֿילו דער פּאָליצײ נישט געזאָגט, װער עס האָט אים צורעכטגעמאַכט...  ער האָט געשװיגן אַפֿילו אין שפּיטאָל, װוּ מען מעג שױן שרײַען!
ער האָט געשװיגן אַפֿילו װען דער דאָקטאָר האָט אָן פֿופֿצן קאָפּעקעס נישט געװאָלט צוגײן צו זײַן בעט, און דער װעכטער, אָן פֿינף קאָפּעקעס – טױשן אים די װעש!

ער האָט געשװיגן בײַם גוססן – ער האָט געשװיגן בײַם שטאַרבן!....
קײן װאָרט קעגן גאָט, קײן װאָרט קעגן לײַט! –
דיקסי!
 באָנטשע הײבט אָן װײַטער צו ציטערן אױפֿן גאַנצן לײַב.
ער װײסט אַז נאָכן מליץ יושר גײט דער קטיגור!
װער װײסט װאָס דער װעט זאָגן!
באָנטשע אַלײן האָט זײַן לעבן נישט געדענקט.
נאָך אױף יענער װעלט האָט ער יעדע מינוט די פֿריִערדיקע פֿאַרגעסן... דער מלאך-מליץ האָט אים אַלץ דערמאָנט....װער װײסט װאָס דער קטיגור װעט אים דערמאָנען! –
רבותי!
הײבט אָן אַ שאַרף-שטעכנדיק-בריִענדיק קול – נאָר ער האַקט אָפּ – – רבותי, הײבט ער נאָך אַ מאָל אָן, נאָר װײכער און האַקט װײַטער אָפּ.
ענדלעך הערט זיך, פֿון דעם אײגענעם האַלדז אַרױס, כּמעט אַ װײך קול: – רבותי!
ער האָט געשװיגן!
װעל איך אױך שװײַגן!
עס װערט שטיל – און פֿון פֿאָרנט הערט זיך אַ נײַע װײכע ציטערדיקע שטימע: – באָנטשע, מײַן קינד באָנטשע!
רופֿט אים װי אַ האַרפּע... מײַן האַרציק קינד באָנטשע!
אין באָנטשען צעװײנט זיך דאָס האַרץ...ער װאָלט שױן אַצינד די אױגן געעפֿנט, נאָר זײ זענען פֿאַרפֿינצטערט פֿון טרערן... עס איז אים אַזױ זיס-װײנענדיק קײן מאָל נישט געװען... „מײַן קינד,“ „מײַן באָנטשע“ – זײַט די מוטער איז געשטאָרבן, האָט ער אַזאַ קול און אַזױנע װערטער נישט געהערט – – מײַן קינד!
פֿירט װײַטער דער אַבֿ-בית-דין – דו האָסט אַלץ געליטן און געשװיגן!
עס איז נישטאָ קײן גאַנץ גליד, קײן גאַנץ
בײנדל אין דײַן לײַב אָן אַ װוּנד, אָן אַ בלוטיק אָרט, עס איז נישטאָ קײן אײן באַהאַלטן אָרט אין דײַן נשמה, װוּ עס זאָל נישט בלוטן... און דו האָסט אַלץ געשװיגן... דאָרט האָט מען זיך נישט פֿאַרשטאַנען דערױף!
דו אַלײן האָסט גאָר אפֿשר נישט געװוּסט, אַז דו קענסט שרײַען, און אַז פֿון דײַן געשרײ קענען יריחו ס מױערן ציטערן און אײַנפֿאַלן?
דו אַלײן האָסט פֿון דײַן פֿאַרשלאָפֿענעם כּוח נישט געװוּסט... אױף יענער װעלט האָט מען דײַן שװײַגן נישט באַלױנט, נאָר דאָרט איז דער עולם-השקר, דאָ, אױפֿן עולם-האמת װעסטו דײַן לױן באַקומען!
דיר װעט דאָס בית-דין של מעלה נישט מישפּטן, דיר װעט עס נישט פּסקענען.
דיר װעט עס קײן חלק נישט אױס-און נישט אָפּטײלן: נעם דיר, װאָס דו װילסט!
אַלעס איז דײַן!
באָנטשע הײבט דאָס ערשטע מאָל די אױגן אױף!
ער װערט װי פֿאַרבלענדט פֿון דער ליכט פֿון אַלע זײַטן.
אַלעס בלאַנקט, אַלעס בלישטשעט, פֿון אַלעס יאָגן שטראַלן: פֿון די װענט, פֿון די כּלים, פֿון די מלאָכים, פֿון די דינים!
סאַמע ענגלען!
ער לאָזט די מידע אױגן אַראָפּ!
טאַקע! –
פֿרעגט ער מסופּק און פֿאַרשעמט. –
זיכער! –
ענטפֿערט פֿעסט דער אַבֿ-בית-דין!
זיכער, זאָג איך דיר, אַז אַלעס איז דײַן.
אַלעס אין הימל געהער צו דיר!
קלײַב און נעם, װאָס דו װילסט, דו נעמסט נאָר בײַ דיר אַלײן! –
טאַקע?
פֿרעגט באָנטשע נאָך אַ מאָל, נאָר שױן מיט אַ זיכערן קול.
טאַקע!
טאַקע!
טאַקע! –
ענטפֿערט מען אים אױף זיכער פֿון אַלע זײַטן.

– נו, אױב אַזױ – שמײכלט באָנטשע – װיל איך טאַקע אַלע טאָג, אין דער פֿרי אַ הײסע בולקע מיט פֿרישער פּוטער!
דינים און מלאָכים האָבן אַראָפּגעלאָזט די קעפּ פֿאַרשעמט; דער קטיגור האָט זיך צעלאַכט.
Copyright  
(פֿאָלקס-לעגענדע) אין אַ טױ-באַדעקטן ים פֿון גרינעם גראָז ליגט ער באַהאַלטן, און פּאַשעט זײַנע שעפֿעלעך, װאָס דער פֿאָטער האָט זײ אים איבערגעגעבן.
מען רופֿט אים „יאַשעק”.
װי ער הײסט אין „ייִדיש” װײסט ער אַלײן אױך ניט.
מען האָט אים קײן מאָל נאָך צו קײן „עליה” ניט אױפֿגערופֿן.
אַלע װײסן, אַז ער איז אַ פּױער, אַ גראָבער יונג.
דער פֿאָטער זײַנער, יצחק מילכיקער, איז זיך אין גאַנצן פֿון אים מיאש; ער װעט נאָך אים אפֿילו קײן קדיש ניט קענען זאָגן.
און נאָר יוצא צו זײַן האָט ער אים אַראָפּגעבראַכט אַ מלמד פֿון שטאָט.
דער מלמד אַרבעט מיט אים מיט אַלע כּוחות.
הונדערט מאָל, הונדערט מאָל זאָגט ער איבער יעדעס װאָרט, און ער, אַזױ װי ניט אים װאָלט מען געמײנט – קמץ אלף זאָל דיר זײַן „גוט װאָך”! –
גײ האָב צו טאָן מיט אַן אײזל-קאָפּ, זאָגט דער מלמד און שאָקלט מיטן קאָפּ, און די מוטער קוקט אױף איר זון, און קרעכצט.
מען הײסט אים אפֿילו ניט קײן סידור נעמען.
דאַװנען?
ער, „יאַשעק”, װעט דאַװנען?
װוּ קומט ער צו גאָט?
אַ חרפּה פֿאַר זײַן ליבן נאָמען, ער זאָל קריאת-שמע זאָגן!
און דאָך פֿאַרשטײט יאַשעק גאָט לױט זײַן פֿאַרשטאַנד און פֿילט אים אין זײַן האַרץ.

און ער זעט גאָט אומעטום, אומעטום װוּ ער טוט אַ קוק מיט זײַנע אױגן׃ ער זעט אים דאָרט, װוּ דאָס װאַסערל גיסט זיך אין דער שטיל און דערצײלט סודי- סודות דער שטילן רויִקן באַגראָזטן ברעג; און פֿון דאָרט װײַט קומט דער װאָלקן, און ציט זיך איבערן הימל מיט אַ טרױעריקע טונקלהײט, דעמאָלט שפּירט ער עפּעס, װיל ער עפּעס, בענקט ער נאָך עפּעס... װען עס גײט אַ גרױסער װאָלקן, עס שלאָגט אַ דונער, עס בליצט... צו אַ רעגן גיסט... אָדער אַ שװערער געפֿיל הילט אײַן דאָס דאָרף, װי אַ מאָל, װען מען האָט דעם אַלטן מאַטשעק אַפֿירגענומען פֿון אונטער דער שנײַד-מאַשין און פֿון אונטערגעהאַקטן פֿוס האָט בלוט גערונען... דאָס דאָרף טרױערט... דעמאָלט, דערשפּירט ער גאָט!
און ניט אין הימל װױנט גאָט, און ניט אױפֿהײבן דעם קאָפּ צום הימל דאַרף מען, מען זאָל אים זען; נײן, אים דאַכט זיך, אַז גאָט װױנט ערגעץ װײַט, װײַט, אין אַ גרױסער שטאָט, דאָרט, װוּ דער גרױסער שׂררה פֿון דאָרף װױנט, און װוּ אַלע גרױסע שׂררות און גרױסע לײַט װױנען.
און די אַלע גרױסע שׂררות, און גרױסע לײַט זײַנען ניט מער, װי גאָט'ס „פּאַראָבקעס”, אַזױ װי סטאַך און װאָיטעק זײַנען פּאַראָבקעס בײַם „פּריץ” פֿון דאָרף.
אָבער ער, װי קומט ער צו גאָט?
אפֿילו ניט צו זײַן זײַנס אַ פּאַסטוך!
אַ פּאַסטוך בײַ גאָט, טראַכט ער בײַ זיך, מוז אױך זײַן אַ גרױסער „פּאַן”, אַ פּריץ אַ גרױסער!
און װער װײסט צו דער פּריץ פֿון זײער דאָרף איז כאָטש אַ קוטשער בײַ גאָט'ס פֿערד?
װעט מען אים, יאַשעקן, צולאָזן?
נאָר טײל מאָל, װען דער הימל איז רײן און הײל, און רועט פֿאַרחלומט, אין אַ בלױען פֿליסנדיקן שלײער, און די גרעזער װאַקסן זיך אונטער במנוחה, און אַרײַנגעװאָרצלט איז דאָס גרעזל אין דער ערד, און קוקט זיך שטיל אין הימל אַרײַן, און דאָרט קעגנאיבער שטײט דער אַלטער װאַל – דער גרינער זײדע פֿון דאָרף, און דאָרט װײַטער ציט זיך צװישן די גראָזן דער װעג, אַ פֿור פֿאָרט, און אַ ייִד גײט ערגעץ װײַט... און פֿון אױבן דער הימל ציט זיך אױך ערגעץ װײַט אַװעק און גײט װאָס אַ מאָל נידעריקער, נידעריקער, ביז ער לאָזט זיך אין גאַנצן אַראָפּ אױף דער ערד... און ער, יאַשעק, זיצט זיך אױף דער שװעל פֿון דער „סטאָדאָלע” און קוקט... דענסטמאָל דאַכט זיך אים, האָט זיך גאָט אַ ביסל
אַרײַנגעכאַפּט פֿון די „שׂררות”, פֿון די פּריצים, און איז זיך דאָ אַלײן אַהער געקומען אין פֿעלד אַרײַן, אױסגעצױגן זיך און ליגט זיך אַזױ און װאַרט... און יאַשעק װיל אַ דאַנק און אַ לױב אָפּגעבן פֿאַר דעם אַלעס, אָט װאָס איז אַרום און אַרום.
און טײל מאָל װילט זיך אים גײען און גײען אַזױ לאַנג, ביז ער װעט אָנקומען דאָרט צו דער גרױסער שטאָט, װוּ גאָט װױנט, װוּ זײַן פּאַלאַץ שטײט! –
װעל איך צוגײן און אַ קוש טאָן גאָט אין האַנט אַרײַן! –
טראַכט ער זיך.
נאָר באַלד זיפֿצט ער אָפּ׃ – מען װעט מיך דען צולאָזן?
ער קען צוקומען, טראַכט ער, צו גאָט'ס פּאַלאַץ, נאָר דאָרט שטײען „שװײַצער”, אַזױנע הױכע מיט בלױע סטענגעס, געלע איבערגעלעגטע שטיװל און רױטע פֿרעק, אַזױנע װי ער האָט געזען בײַ די פּריצים, װאָס זײַנען געקומען צו זײַן פּריץ אױפֿן דאָרף אױף אַ באַל – און זײ װעלן אים אַװעקיאָגן... און באַלד דאַכט זיך אים, אַז מען דאַרף ניט גײען, אַז גאָט איז אױפֿן פֿרײַען פֿעלד, אַז די שװײַצער היטן אַ לײערן פּאַלאַץ, אָן גאָט! – „
אל מלך נאמן” לערנט אים דער רבי פֿון סידור... און דער אל-מלך-נאמן, דאַכט זיך אים, איז עפּעס אַ מין שפּראָך, װאָס, אַז מען זאָגט אים, דאַרפֿן די שװײַצער אַרײַנלאָזן אין גאָט'ס פּאַלאַץ... אָבער צו גאָט האָט ער אַן אַנדער מין געבעט, אַ געבעט אָן װערטער, אַ געבעט װאָס װאַקסט בײַ אים אין האַרץ און דערפֿילט דאָס האַרץ און איבערפֿילט עס און רײַסט זיך אַרױס מיט אַ פֿײַף!

ער װיל בעטן, לײגט ער צװײ פֿינגער אין מױל אַרײַן, שטעלט אױף די ליפּן, גיט אַ בלאָז.
און זײַן תּפֿילה הילכט אין גאַנצן װאַלד!
און גאָט פֿאַרשטײט אים, פֿאַרשטײט זײער גוט זײַן געבעט!
און ער פֿײַפֿט נאָר דעמאָלט, װען עס װילט זיך פֿײַפֿן צו גאָט, װען ער פֿילט אַז מען ברױך פֿײַפֿן... און גאָט, דאַכט זיך אים, ליגט ערגעץ װײַט, װײַט אױפֿן פֿרײַען שמעקנדיקן פֿעלד און הערט זיך אײַן, װי ער פֿײַפֿט, און האָט הנאה פֿון זײַן פֿײַפֿן, און פֿרײט זיך דערמיט.
און ניט ער אַלײן פֿײַפֿט!
אַלע, װײסט ער, „פֿײַפֿן”.
אַז „נאָסיק” דער דאָרפֿס-הונט הײבט אָן פּלוצלונג צו בילן, װאַרפֿט מיטן װײדל, קוקט אין הימל אַרײַן און בילט – זאָגט ער׃ „נאָסיק” דאַװנט; אַז די „װײַסע” גײט אַהײם פֿאַרנאַכט פֿון פֿעלד, שטעקט די באַגײַװערטע צונג אַרױס, און גיט אַ לאַנגן, טרױערדיקן בעטש׃ מע-ע-ע, טראַכט ער׃ די „װײַסע” דאַװנט.
דער „באָלאַן” דאַװנט אױף אַן אַנדער אופֿן: ער צעבריקעט זיך, שטעלט זיך אױף די הינטערשטע פֿיס, בײגט שטײף דעם קאָפּ אױס׃ באָר-ר-ר!
אַלע דאַװנען, אפֿילו די פֿרעש אין װאַסער... אײנער רױמט אײַן דער צװײטן׃ קװאַ, קװאַ! –
יאַשעק איז שױן אַלט געװאָרן דרײַצן יאָר, קריאת-שמע קען ער נאָך ניט זאָגן, און עס איז פֿאַר ראש השנה.
און דער רבי אַרבעט מיט יאַשעקן כאָטש אױף הײַיאָריקן ראש השנה נאָר בלױז קריאת-שמע זאָגן – מען זאָל אים קענען מיטנעמען אין שטאָט אַרײַן.
און לכּבֿוד יום-טובֿ האָט מען יאַשעקן געקױפֿט אַ נײַעם צײַגענעם אָנצוג, אַ פּאָר שטיװל, און אַ נײַ היטל... זאָל ער כאָטש קריאת-שמע זאָגן. –
פֿול אָנגעפּראָפּט אין די שול; קלײן און גרױס, אַלע אָנגעטאָן אין װײַסן, אַריבערגעצױגן מיט די טליתים, אַלע
שטײען און שאָקלען זיך, און שרײַען, און רופֿן, אַלץ העכער און העכער.
בײַם עמוד, װוּ עס ברענען זיך די זיבן גרױסע װאַקסענע ליכט, שטײט דער חזן מיט משוררים... לאַנגע װײנענדיקע טענער און באַגלײַט מיט האַלבע אָפּגעריסענע דערשטיקטע קולות לאָזן זיך הערן׃ – מי לחיים, ומי למות... און אַ פֿאַרשטיקט װײנען רײַסט זיך אַרױס מיט אַ מאָל פֿון דער װײַבערשול.
און יאַשעק שטײט אָנגעטאָן אין צײַגענעם אָנצוג, די העלע האָר לאָזן זיך אַרױס פֿון דער אַרױפֿגערוקטן היטל.
ער שטײט, פּלוצים רירט ער זיך פֿון אָרט, שפּאַרט זיך אַרױף אױבנאָן, שטעלט זיך אין דער זײַט קעגנאיבער דעם חזן, דער סידור, װאָס דער פֿאָטער האָט אים געגעבן, מען זאָל כאָטש מײנען, אַז ער דאַװנט, גליטשט זיך אים פֿון דער האַנט אַרױס, און ער שטײט מיט װײַט-געעפֿנטע אױגן, און קוקט.
אַ פּאָר װױלע יונגען באַמערקען יאַשעקן, אײנער װינקט צום צװײטן, װײַזן אױף אים, לאַכען אין דער שטיל, באַלד גײט אײנער צו און גיט אים אַ שנעל אין נאָז.
ער הערט ניט, פֿילט ניט!
ער שטײט, גלאָצט מיט די אױגן, אַ מאָל אױף דעם חזן, אַ מאָל אױף די װײנענדיקע ייִדן.
אָט זײט ער דאָס װײַסע פּרוכת װאָס הענגט בײַם ארון, מיט די גרױסע גאָלדענע אותיות׃ „קודש לה'”.
גאָט מוז אַצונד זײַן – דאָרט, דאָרט אונטערן פּרוכת, טראַכט ער בײַ זיך.
און פֿון דער װײַבער-שול קוקט אַראָפּ זײַן מוטער, זי באַמערקט איר בן שטײט און גלאָצט, דער סידור גליטשט זיך אים פֿון דער האַנט אַרױס – און די ייִדענע קרעכצט, טראַכט זיך אין האַרץ׃ – פּױער, אַ געבױרענער גױ.

און דער פֿאָטער װאַרפֿט אױף אים אַ בליק פֿון אונטער דעם טלית, קרעכצט שװער אָפּ׃ – רבונו של עולם, געדענק אָן אים אױך!
און יאַשעק שטײט, און גלאָצט.
אַלע װײנען, אַלע דאַװנען, אַלע רופֿן צו גאָט און אים פֿאַרװילט זיך אױך!
ער װיל אױך בעטן צו גאָט.
ער װיל אױך, ניט װײנען, ניט שרײַען, נאָר דאַנקען און לױבן גאָט װיל ער!
פֿאַר אַלעם, פֿאַר אַלעם דאַנקען!
ער כאַפּט צוריק אױף דעם סידור, נעמט זיך צו דער פֿאַרצײכנטער קריאת-שמע, הײבט אָן׃ – א-ל, מ-ל-ך נ-א-מ-ן... עס האַרצט אים אָבער ניט אַזאַ תפֿילה.
ער פֿאַרשטײט זי ניט.
דאָס איז נאָר אַ שפּראָך, אַ טרוקענער שפּראָך... ער װיל דאַנקען און לױבן ערלעך, געטרײַ פֿון האַרץ – און ער האָט מורא פֿאַרן עולם, פֿאַרן גרױסן עולם, װאָס דאַװנט גאָר אַנדערש, נאָר די תּאוה איז שטאַרקער פֿאַר אים – און גאָט איז העכער פֿאַר אַלעם!
ער מוז!
און ער לײגט די פֿינגער צום מױל – און אַ שאַרפֿער פֿײַף שנײַדט דורך די װײנענדיקע שול... – דער עולם דערשרעקט זיך.
װער איז?
װאָס איז?
װער פֿײַפֿט אין מקום קדוש?
דער פֿאָטער װיל אים אָנכאַפּן בײַם אַקסל און „דרױסן” – דער עולם װיל אים שלאָגן...
נאָר פּלוצים דרײט זיך איבער דער הײליקער צדיק פֿון דער מזרח- װאַנט און פֿרעגט׃ – װוּ איז ער דער צדיק, װאָס האָט דעם גזר-דין צעריסן?
װאָס האָט דעם הימל געלעכערט און דורך די בלײַערנע װאָלקן אונדזערע תּפֿילות אַרױפֿגעפֿירט? –
נאָר דער צדיק איז שױן ניט געװען... ער האָט זיך אַרױסגעכאַפּט פֿון שול, געװאָרפֿן די שטיװל איבער די אַקסל און שפּרײַזט שױן צוריק אין דאָרף אַרײַן.

מעשׂה.
די מעשׂיות האָט מיר דערצײלט הערשל זומערװינט בײַ פּאַנטולע גױ אין דער טשאַינע, װוּ ייִדישע טרעגערס, װאַסער- פֿירערס און סתּם האָרעפּאַשניקעס פֿלעגן קומען טרינקען טײ צװישן פֿינף און זעקס נאָך מיטאָג.. אַלע מעשׂיות, װאָס הערשל האָט דערצײלט, זענען געװען אױסטערליש ביז גאָר, און אַלע מעשׂיות זענען געװען אמתע, װײַל זײ האָבן זיך געטראָפֿן מיט אים אַלײן.
אױב איר זעט נאָך הײַנט צו טאָג אַן אױסגעשטערנטן הימל, װײסט איר װעמען איר האָט צו פֿאַרדאַנקען?
קײנעם נישט, אַחוץ הערשל זומערװינטן.
געשען איז דאָס אַ מאָל, װען ער, הערשל, איז נאָך געװען אַ קלײן חדר-ייִנגל.
אין גאַנצן אַ יאָר עלף.
אַ שטיפֿער איז ער געװען אײנער אין דער װעלט; שמיץ האָט ער געכאַפּט פֿונעם רבין, װי פֿיל ס'איז נאָר אין אים אַרײַן; יעדן נײַעם קאַנטשיק האָט ער פֿאַרזוכט דער ערשטער.
נאָר די שמיץ פֿונעם רבין זענען געװען אַ גאָרנישט מיט אַ נישט אַנטקעגן דעם קנײַפּן פֿון דער שטיפֿמאַמע.
הערשלס מאַמע איז געשטאָרבן, װען זי איז געגאַנגען מיט אים צו קינד.
ער איז געבױרן געװאָרן אַ יתום.

און די שטיפֿמאַמע, װאָס דער טאַטע האָט אין אַ צײַט אַרום אַראָפּגעבראַכט פֿון דער פֿרעמד, האָט אים, הערשלען, נישט ליב געהאַט, און ס'איז אַ סבֿרה, אַז נישט אומזיסט.
הערשל איז איר דערגאַנגען די יאָרן.
האָט זי אים געשיקט אַ גאַנג, איז ער פֿאַרפֿאַלן געװאָרן אױף אַ גאַנצן טאָג; אַהײם געקומען ערשט צו װעטשערע.
װען דער טאַטע פֿלעגט אַהײם קומען פֿונעם מאַרק אַן אָפּגעהאָרעװעטער, אַ מידער, פֿלעגט די שטיפֿמאַמע אױסגיסן פֿאַר אים איר גאַנץ ביטער האַרץ׃ „הערשל אַזױ“ און „הערשל אַזױ.“
דער טאַטע, בטבֿע אַ גוטער, האָט אים קײן מאָל נישט געשלאָגן.
אמת, ער האָט געהאַט עגמת-נפֿש פֿון הערשלס „שטיקלעך,“ ס'האָט אים בפֿירוש געאַרט, און אַז די שטיפֿמאַמע האָט פֿאַרענדיקט איר „צושטעלן אַ בענקעלע,“ פֿלעגט ער טרױעריק אַ שמײכל טאָן׃ – ער װעט נאָך זײַן אַ לײַט, זלאַטע, זאָרג זיך נישט.
װעסט נאָך זען, אַז ער װעט זײַן אַ לײַט, נאָר ... פֿון די „אָרעמע לײַט.“
זעענדיק אַז דער טאַטע קומט אָפּ דעם גאַנצן ענין מיט אַ װערטל, האָט די שטיפֿמאַמע זיך אַלײן אַן עצה געגעבן.
קנײַפּן האָט זי געקענט, האָט זי אים געקניפּט.
פֿון יעדן קניפּ האָט ער, װי מען זאָגט, „געזען קראָקע מיט לעמבעריק.“
און הערשל האָט געענטפֿערט אױף איר קנײַפּן מיט נײַע „שטיקלעך“ און מיט נײַע „שפּיצלעך.“
אָט אַזאַ איז ער געװען.
אַ.
שטיפֿער אײנער אין דער װעלט.
דער סאַמעראָדנער מלך פֿון אַלע קונדסים.
בײַ זײ אין שטוב האָט זיך אַרומגעדרײט אַ האָן, װי בײַ זײַן טאַטן אין װײַנגאָרטן.
דער דאָזיקער האָן האָט געטאָן װאָס ער האָט געװאָלט, אָנגעמאַכט דאָרטן, װוּ ער האָט געװאָלט.
קײנער האָט אים נישט געטשעפּעט.
קײנער האָט אים נישט געפֿרעגט קײן שאלות.
די שטיפֿמאַמע, װאָס איז צו הערשלען געװען ערגער װי אַ כּלבֿ, איז צום האָן געװען ממש װי אַ טױב.

די שטיפֿמאַמע, װאָס האָט געגלױבט אין שדים, רוחות און גילגולים, האָט זיך אײַנגערעדט, אַז דער האָן איז אַ גילגול פֿון איר ערשטן מאַן הערש-מענדל.
זי האָט אים דערקענט אין זײַן „זײַטיקן קוק“ און אין זײַן ציטערן מיטן קעפּל.
הערש-מענדל מיט די בײנער.
אַז קײנער איז נישט געװען אין דער הײם, האָט זי אים טאַקע גערופֿן ”הערש-מענדל“ און זיך געװישט מיטן פֿאַרטוך די אױגן׃ – קומסט אָפּ, הערש-מענדל.
אַ האָן ביסטו געװאָרן, װײ איז מיר.
װער האָט דיך געהײסן נאָכלױפֿן אַלע מײדן, הערש-מענדל?
כ'האָב דיך געװאָרנט, הערש-מענדל.
איצט ביסטו מגולגל געװאָרן אין אַ האָן, װײ איז מיר.
אַ רגע שפּעטער׃ – דײַן מזל, הערש-מענדל, װאָס ביסט אַרײַנגעלאָפֿן צו מיר אין די הענט און כ'האָב דיך דערקענט.
בײַ אַן אַנדערן װאָלט מען דיך שױן פֿון לאַנג געקױלעט, פֿון לאַנג אױפֿגעגעסן און פֿון לאַנג שױן אָן דיר פֿאַרגעסן.
און דער האָן הערש- מענדל האָט בפֿירוש געפֿילט, אַז די שטיפֿמאַמע איז אים אַ פֿרײַנד.
צי ער האָט אױך דערקענט, אַז זי איז אַ מאָל געװען זײַן װײַב, װײסט נישט הערשל זומערװינט.
און דאָס װאָס ער װײסט נישט, װעט ער נישט דערצײלן.
װיפֿל הענער און הינער מען האָט שױן נישט אױסגעקױלעט, הערש-מענדל דער האָן איז געבליבן לעבן, באַהיט און באַשיצט פֿון דער שטיפֿמאַמען, װאָס האָט אים אַפֿילו געגעבן פֿון צײַט צו צײַט עסן הינערשע פּולקעס פֿון אַנדערע געקױלעטע הינער.
די שטיפֿמאַמע האָט זיך דערמאָנט, אַז איר ערשטער מאַן, הערש- מענדל, האָט ליב געהאַט אַ הינערשע פּולקע, ס'לעבן.
פֿאַרשטײט זיך, אַז הערשל זומערװינט האָט פֿײַנט געהאַט הערש- מענדל דעם האָן, װײַל ער האָט פֿײַנט געהאַט די שטיפֿמאַמע.

װוּ ער האָט נאָר געקענט, איז ער דעם האָן דערגאַנגען די יאָרן.
פֿון אױסרײַסן פֿעדערן אײנציקװײַז, רפֿעדט מען שױן נישט.
האָט דער האָן געכאַפּט אַ דרימל, האָט אים הערשל אױפֿגעװעקט.
האָט ער דעם האָן אָנגעטראָפֿן אין הױף, האָט ער אים אַזױ לאַנג געיאָגט, ביז דער האָן האָט אַרױפֿגעפֿלאַטערט אױפֿן פּלױט און זיך הײזעריק צעקרײעט, גערופֿן צו הילף די שטיפֿמאַמע.
די שטיפֿמאַמע, דערהערנדיק דעם פֿאַרצװײפֿלטן קרײ פֿון הערש- מענדל דעם האָן, איז געקומען צו לױפֿן נישט-טױט נישט- לעבעדיק און אים אױסגעלײזט פֿון הערשלס הענט.
פֿאַר דער שטיפֿמאַמען איז יעדער הײזעריקער קרײ פֿונעם האָן געװען נאָך אַ סימן, אַז זי האָט דאָ צו טאָן מיט אַ גילגול פֿון איר ערשטן מאַן, ע“ה.
אַזױ פֿלעגט ער קרײען, װען מען פֿלעגט אים מכבד זײַן מיט אַן עליה.
מאַכט זיך אַ מאָל, דער שטיפֿער הערשל האָט װידער געיאָגט דעם האָן איבערן הױף.
דער האָן האָט זיך מיט צעפּלאָשעטע פֿליגל געטראָגן װי אַ נישט-גוטער.
הערשל האָט דערפֿון װילד הנאה געהאַט.
ער האָט זיך געיאָגט נאָך אים און געזונגען דאָס לידל, װאָס ער האָט אַלײן צוגעטראַכט אַ װאָך אױף צו פֿריער, װען ער האָט געזען דעם האָן פּיקן אַ הינערשע פּולקע׃ הערש-מענדל הינער-פֿרעסער, דו זאָלסט נישט װאַקסן גרעסער.
דער האָן איז, װי זײַן שטײגער אין אַזאַ סכּנה, אַרױף אױפֿן פּלױט.
נאָר הערשל האָט אים נישט צו רו געלאָזט.
ער האָט געקרײעט, גערופֿן צו הילף די שטיפֿמאַמע.
די שטיפֿמאַמע איז אָבער נישט געװען אין דער הײם.
זי איז גראָד געגאַנגען עפּעס אײַנקױפֿן אין שפּײַז-געװעלבל.
אױפֿן װעג האָט זי אָנגעטראָפֿן גיטל די שפּרעכערין און מיט איר פֿאַרפֿירט אַ שמועס װעגן שדים, רוחות און גילגולים, און אַנדערע װײַבערישע זאַכן.
װען זי איז אַהײם געקומען, האָט זי געטראָפֿן אונדזער הערשל אַ צעפֿלאַמטן, אַ גליקלעכן, זיך יאָגנדיק נאָכן האָן, און דער האָן האָט שױן קױם-קױם געכאָרכלט.

אַז הערשל האָט געלײזט דאָס זײַניקע, איז איבעריק צו דערצײלן.
די שטיפֿמאַמע האָט אים גוט-גוט אָנגעדרײט די אױערן.
הערשל האָט זיך קױם אַרױסגעריסן פֿון אירע הענט.
אַנטלױפֿנדיק האָט ער איר אַרױסגעשטעלט די צונג און טאַקע תּיכּף זיך צעזונגען איבער דער גאַנצער גאַס, קינד און קײט זאָלן הערן׃ הערש-מענדל הינער-פֿרעסער, דו זאָלסט נישט װאַקסן גרעסער.
די שטיפֿמאַמע האָט געהאַלטען דעם אױסגעלײזטן האָן אין אירע אָרעמס, אים צוגעטוליעט צום האַרצן און געשעפּטשעט׃ – קומסט אָפּ, הערשל- מענדל, װײ איז מיר!
און דעם אַנטלױפֿנדיקן הערשל האָט זי נאָכגעשריגן׃ װאַרט, װאַרט, אַז דו װעסט אַהײם קומען צו װעטשערע, װעסטו ערשט כאַפּן דאָס דײַניקע.
פֿאַרשטײט זיך, אַז הערשל איז נישט אַהײם געקומען צו װעטשערע.
אַ הונגעריקער, האָט ער זיך אַרומגעדרײט איבער די גאַסן.
אין דמיון געזען װי הערש-מענדל דער האָן פּיקט אַ הינערשע פּולקע, װי די שטיפֿמאַמע װינטשט אים צו מיטן גאַנצן האַרצן׃ – עס, עס, הערש-מענדל, זאָל דיר װױל באַקומען!
הערשל האָט חרטה געהאַט.
צו װאָס האָט עס אים געטױגט?
איצט טאָטשעט אים דער הונגער, נאָר אַהײם גײן האָט ער מורא.
בײַ נאַכט, װען אַלע זענען שױן געשלאָפֿן, איז הערשל אַהײם געקומען.
שטיל, אױף די שפּיץ פֿינגער, איז ער אַרױפֿגעקראָכן אױפֿן בױדעם און זיך געלײגט אַ הונגעריקער שלאָפֿן.
אַ מאָדנעם חלום האָט ער געהאַט׃ ער אַלײן איז אַ יונג הינדל, אַ פֿאַרשרײַטס.
די שטיפֿמאַמע, אַ פֿעטע, בכּבֿודיקע הון, פֿירט אים דאָס ערשט מאָל אין חדר אַרײַן.

דער מלמד – גאָט מײַנער! –
איז הערש-מענדל דער האָן.
ער האַלט, װי זײַן שטײגער, דאָס קעפּל אױף אַ זײַט און ער פֿרעגט אים׃ – קמץ אַ', װי מאַכט?
און טאַקע תּיכּף אַ פּיק אים אין קעפּל. –
און קמץ ג', ייִנגעלע?
און נאָך אַ מאָל אַ פּיק אים אין קעפּל.
אַ דערשראָקענער האָט זיך הערשל אױפֿגעכאַפּט פֿונעם שלאָף און זיך אַרומגעקוקט אין אַלע זײַטן.
יאָ, ער איז אױפֿן בױדעם, און אַלץ איז געװען אַ חלום.
ער האָט אָפּגעאָטעמט און זיך שאַרף אײַנגעהערט.
אָבער װער פּיקט עס פֿאָרט?
ער איז פּאַמעלעך צוגעקראָכן צום דאַך- פֿענצטערל און אַרױסגעשטעקט דעם קאָפּ.
די ערשטע רגע איז הערשל געבליבן װי געפּלעפֿט.
דער הימל איז געװען אױסגעשטערנט.
אױפֿן שװאַרצן קױמען איז געשטאַנען הערש-מענדל דער האָן און געפּיקט מיט זײַן שאַרפֿן שנאָבל די שטערן.
דער נאַרישער האָן האָט געמײנט, אַז דאָס זענען זערנעס.
הערשל האָט דערפֿילט די סכּנה.
לאָזן הערש-מענדלען אַזױ װײַטער פּיקן די שטערן, מאַכט ער אַ תּל פֿון דער גאַנצער זומערנאַכט, נישט נאָר פֿון דער, נאָר פֿון אַלע שטערננעכט בכלל.
װײַל װוּ ס'איז באַקאַנט, לאָזט אַרײַן נאַכט איבער דער צװײטער בירושה די שטערן.

הערשל איז פּאַמעלעך אַרױסגעקראָכן דורכן דאַך-פֿענצטערל.
אױפֿן בױך האָט ער זיך פּאַמעלעך-פּאַמעלעך דערנענטערט צום קױמען, הערש-מענדל זאָל נישט הערן.
און הערש-מענדל דער האָן איז טאַקע געװען אַזױ פֿאַרנומען מיט דער אַכילה, אַז ער האָט טאַקע גאָרנישט נישט געהערט.
מיט אַ מאָל האָט אים הערשל אַ כאַפּ געטאָן בײַ די פֿליגל.
הערש- מענדל דער האָן האָט זיך אַזױ דערשראָקן, אַז פֿאַר שרעק האָט ער צוריק אױסגעבראָכן אַלע שטערן, װאָס ער האָט שױן געהאַט אױסגעפּיקט.
הערשל האָט מיטן דערשראָקענעם האָן געדרײט איבערן קאָפּ און געזונגען אַ נײַ לידל, װאָס איז אים גראָד אײַנגעפֿאַלן׃ הערש-מענדל שטערנפּיקער, די אַכילה איז דער עיקר.
די שטערן אױפֿן הימעל האָבן ממזריש צו אים אַראָפּגעװוּנקען, הערשל האָט פֿאַרשטאַנען זײער מײן׃ – הערשל, מיר'ן קײן מאָל נישט פֿאַרגעסן די טובֿה.
די ערשטע פּאָר מינוט איז דער האָן געװען אַזױ פּריטשמעליעט.
דאָס שטערן-מאָלצײַט, װאָס ער האָט געפּראַװעט שטילערהײט היט אַזאַ הנאה, איז אַזױ אומגעריכט איבערגעריסן געװאָרן, אַז ער האָט די ערשטע פּאָר מינוט נישט געװוּסט בכלל, װאָס ס'טוט זיך מיט אים.
ערשט װען הערשל האָט מיט אים אָנגעהױבן צו דרײען איבערן קאָפּ און גענומען טאַנצן אַרום דער קױמען װי אַן אינדיאַנער, האָט ער זיך מוראדיק צעקרײעט.
די הענער פֿונעם שטעטל האָבן אים אָפּגעענטפֿערט, װי ס'איז דער שטײגער פֿון הענער.
ס'איז געװאָרן אַזאַ קרײערײַ.
אַז די באַלעבאַטים פֿון שטעטל האָבן זיך אױפֿגעכאַפּט, אָפּגעגאָסן נעגל- װאַסער, געמײנט, אַז ס'טאָגט שױן.

הערשלס שטיפֿמאַמע האָט דערהערט דאָס פֿאַרצװײפֿלטע קרײען פֿון איר גילגול... זי האָט דערפֿילט די סכּנה.
אין הױלן העמד און מיט דער קאָטשערע אין דער האַנט איז זי אַרױף אױפֿן בױדעם, קױם זיך אַדורכגעשפּאַרט דורכן דאַך-פֿענצטערל.
װאָס הערשל האָט אָפּגעלײזט, קענט איר זיך שױן אַלײן פֿאָרשטעלן.
די שטיפֿמאַמע האָט אים נישט געזשאַלעװעט.
הערשל זומערװינט װײַזט נאָך הײַנט די ברױן-און-בלאָ סימנים פֿון יענע קלעפּ.
אָבער ס'האָט זיך געלױנט׃ די שטערן האָב איך פֿאָרט געראַטעװעט. –
הערש-מענדל דער האָן איז פֿון יענער נאַכט אָן געװאָרן עפּעס נישט מיט אַלעמען.
אין אַ פּאָר װאָכן אַרום האָט ער פֿאַרװאָרפֿן דעם קעפּל צום לעצטן מאָל אין אַ װינקל פֿונעם הױף.
אין װאָס פֿאַר אַ גילגול ער איז הײַנט, װײסט קײנער נישט.
ער, הערשל, איז אָבער געקומען צו זיך פֿון די קלעפּ.
אַ סימן׃ אָט לעבט ער און דערצײלט אמתע מעשׂיות װאָס האָבן זיך געטראָפֿן טאַקע מיט אים אַלײן.
אָט, למשל, די מעשׂה מיט די פֿײגל׃ געשען איז דאָס מיט יאָרן קאַריק.
הערשל איז דענסטמאָל געװען אַ בחור פֿון אַ יאָר אַכצן-נײַנצן, אַ יונג מיט בײנער.
זײַן ייִנגערע שװעסטער אײדל האָט שױן געהאַט חתונה געהאַט.
נאָר די שטיפֿמאַמע האָט נאָך, װי איר שטײגער, געװאָרטשעט׃ – בײַ לײַטן איז אַזאַ יונג שױן אַ טאַטע, נאָר דאָס דרײט זיך אַרום פּוסט און פּאַסט.
יאָגט זיך נאָך מײדן.
װעסט נאָך האָבן דעם זעלבן סוף װי מײַן הערש-מענדל.
געדענק מײַנע רײד.
נאָר מאַלע װאָס די שטיפֿמאַמע האָט געװאָרטשעט.
קײן פֿרײַנד איז זי אים קײן מאָל נישט געװען, און זינט דעם טױט פֿון הערש- מענדל דעם האָן – אַװדאי און אַװדאי נישט.

אַגבֿ, האָט זי יעדעס יאָר – אין טאָג װאָס הערש-מענדל דער האָן איז נפֿטר געװאָרן – געגעבן ליכט אין שול און עוזר דער שמשׂ האָט געזאָגט קדיש פֿאַר באַצאָלטס.
הקיצור, הערשלס ייִנגערע שװעסטער אײדל האָט מיט מזל חתונה געהאַט און צום יאָר איז זי געלעגן געװאָרן מיט אַ ייִנגל.
צװײ טעג פֿאַרן ברית האָט דער טאַטע אַװעקגערופֿן הערשלען אין אַ זײַט און צו אים געזאָגט׃ – שפּאַן אײַן, מײַן זון, דאָס פֿערד און פֿאָר אַריבער קײן דאַראַבאַן צו זלמן דעם שענקער און זאָג אים, מײַן זון, אַז ער זאָל דיר געבן דאָס פֿעסל װײַן, װאָס ער האָט אַװעקגעשטעלט פֿאַר מיר מיט צװאַנציק יאָר צוריק.
אים ירצה השם, איבערמאָרגן, אַזױ זאָג אים, װעט זײַן דער פֿרײלעכסטער טאָג אין מײַן לעבן׃ דאָס ערשטע אײניקל.
נעם די בײַטש, הערשל, שפּאַן אײַן דאָס פֿערד און פֿאָר און קום באַצײַטנס מיטן פֿעסל װײַן, דער ברית זאָל חלילה נישט װערן פֿאַרשטערט.
הערשלס טאַטע און זלמן דער שענקער פֿון דאַראַבאַן זענען געװען געשװאָרענע גוטע ברידער.
אײן גוף און אײן נשמה.
מיט אַן ערך צװאַנציק יאָר צוריק, װען זײ האָבן זיך נאָך אַ לאַנגער צײַט נאָך אַ מאָל געטראָפֿן, האָט זלמן דער שענקער פֿאַר זײַן חבֿר אין די אױגן אַראָפּגעשטעלט אַ פֿעסל װײַן אין קעלער, און אַ קלאַפּ טוענדיק זײַן חבֿר אין פּלײצע, אים געזאָגט, אַז דאָס פֿעסל װײַן קען ער שיקן נעמען, װען ער װעט זײַן אױפֿגעלײגט און װען ס'װעט זיך אים דוכטן, אַז ס'איז דער פֿרײלעכסטער טאָג אין זײַן לעבן.
אַן ערך צװאַנציק יאָר איז געשטאַנען דאָס פֿעסל בײַ זלמן דעם שענקער אין קעלער, ביז ס'האָט זיך דערװאַרט.
דאָס ערשטע מאָל אין זײַן לעבן האָט הערשל געזען דעם טאַטנס פּנים שײַנען.
נאָר אמתע פֿרײד איז מסוגל צו אַזאַ ליכטיקײט.
הערשל האָט אײַנגעשפּאַנט פֿערד און װאָגן, גענומען די בײַטש מיט דער רױטער טראָלד אין האַנט אַרײַן׃
– װיאָ, קאַשטאַן, קײן דאַראַבאַן!
קײן דאַראַבאַן איז געװען אַ מהלך װעגס.
באַרג-אַרױף, באַרג- אַראָפּ.
פֿעלד און װאַלד, טאָפּאָליעס פּאַזע װעג.
פֿײגל און זונגאָלד.
דאָס פֿערדל, אױסגערוט און זאַט, איז געלאָפֿן, נישט געװאַרט, און הערשל זאָל עס דערמאָנען מיט דער בײַטש.
הערשל איז געװען אױפֿגעלײגט ביז גאָר.
געקנאַלט מיטן בײַטשל סתּם אין דער װעלט אַרײַן.
אױף די ליפּן האָט זיך אים געגרײַזלט אַ גראַם, אָט ערשט טאַקע צוגעטראַכט׃ נישט קײן פֿערדל, נאָר אַ באַן לױפֿט עס, פֿליט קײן דאַראַבאַן.
פֿרעגט דאָס פֿערדל׃ הערשל, ס'טײַטש?
זאָג, צו װאָס טױג דיר די בײַטש?
הערשל האָט טאַקע געפֿילט, אַז די בײַטש איז איבעריק.
דערפֿאַר האָט ער צוגעטראַכט דאָס לידל.
און אפֿשר בלױז דערפֿאַר, װײַל מיט אַ לידל איז הײמלעכער אױפֿן װעג.
פֿאַר נאַכט איז ער אָנגעקומען קײן דאַראַבאַן.
זלמן דער הענקער האָט זיך מיט אים דערפֿרײט, װי מיט אַן אבֿן-טובֿ.
אַ קלײניקײט, דער אײנציקער זון פֿון זײַן בעסטן חבֿר!
ער האָט הערשלען אַ קלאַפּ געטאָן אין דער פּלײצע׃ – װאָס מאַכט עפּעס דער טאַטע?
אַלט געװאָרן, האַ?
און אַז הערשל האָט אים איבערגעגעבן זײַן שליחות, האָט אים זלמן דער שענקער װידער אַ מאָל אַ קלאַפּ געטאָן אין דער פּלײצע׃ – אַזױ האָב איך דיר ליב, הערשל.
הײסט עס, ס'קומט אונדז אַ מזל-טובֿ.
פֿאַרשטײט זיך, אַז דאָס פֿעסל װײַן שטײט.
מיט די יאָרן איז עס געװאָרן שטאַרקער, נישט װי איך און דײַן טאַטע׃ װאָס אַלטער אַלץ שװאַכער.
און מיט אַ טיפֿן זיפֿץ האָט זלמן דער שענקער פֿאַרענדיקט׃
אַך, װען דער מענטש װאָלט געװען געגליכן צו אַ פֿעסל װײַן! –
הערשל האָט אױסגעשפּאַנט די פֿערד, און כאָטש ער האָט מיטגענומען אַ זעקל האָבער פֿון דער הײם, האָט זלמן דער שענקער עס נישט געלאָזט אױפֿבינדן׃ – דײַן זעקל האָבער װעסטו האָבן אױף צוריקװעגנס.
הײַנט, פֿאַרשטײסטו מיך, איז דײַן לאָשעק דער גאַסט פֿון מײַן לאָשעק.
זײ װעלן עסן פֿון אײן קאַרעטע.
מײַן לאָשעק האָט ליב אורחים.
געראָטן אין באַלעבאָס.
פֿאַרשטאַנען, הערשל?
אַז הערשל האָט זיך אָפּגעפֿאַרטיקט מיטן פֿערד, האָט אים זלמן דער שענקער פֿאַרבעטן אין דער גרױסער סאַליע.
אָנגעגאָסן צװײ גלעזלעך װײַן, אײנס פֿאַר זיך און דאָס צװײטע פֿאַרן גאַסט׃ – לחייִם, הערשל, און זאָל דײַן טאַטע האָבן נחת פֿון דיר!
הערשל איז געװען מיד און הונגעריק פֿונעם לאַנגן װעג.
זלמן דער שענקער האָט עס דערפֿילט און זיך אָנגערופֿן׃ – ביסט הונגעריק, הערשל.
מײַן פּלוניתטע איז מחויבֿ צוריקצוקומען אַ ליאַדע רגע, זי איז געגאַנגען צו אַ לװיה.
הערשל האָט געװוּסט, אַז זלמן דער שענקערס װײַב, זיסל, „אױף אַלע ייִדישע קינדער,“ פֿאַרפֿעלט נישט קײן אײן ייִדישע לװיה אין שטאָט.
תּמיד, צוריקקומענדיק פֿון אַזאַ לװיה, האָט זי געהאַט אַ טבֿע צו זאָגן׃ – אַ לװיה איז דאָס געװען, אױף אַלע ייִדישע קינדער!
האָט מען זי טאַקע דערפֿאַר גערופֿן אין שטאָט „זיסל אױף אַלע ייִדישע קינדער.“
װען „זיסל אױף אַלע ייִדישע קינדער“ איז אַהײם געקומען און זלמן דער שענקער האָט איר דערצײלט, סאַראַ ליבן גאַסט מיר
האָבן, האָט זי תּיכּף גענומען צוגרײטן די װעטשערע.
אָפּגעלײגט דאָס דערצײלן װעגן דער לװיה אױף שפּעטער.
אָבער װען אַלע זענען געזעסן בײַם טיש, האָט זי זיך מער נישט געקענט אײַנהאַלטן, גענומען דערצײלן װעגן דער לװיה מיט אַלע פּישטשעװקעס און פֿאַרענדיקט אױף איר שטײגער׃ – אַ לװיה האָט ער געהאַט, אױף אַלע ייִדישע קינדער!
הערשלען איז דאָס עסן נישט באַקומען.
דער לװיה-ריח, װאָס האָט געשלאָגן פֿון דער שענקערקע און פֿון אירע רײד, האָט אים פֿאַרשלאָגן דעם אַפּעטיט.
אַ מידער איז הערשל אַװעקגעפֿאַלן אױף זײַן געלעגער.
אין חלום האָט ער געזען אַ לװיה.
פֿיר ייִדן טראָגן די מיטה.
דער טאַטע גײט מיט אַן אַראָפּגעלאָזטן קאָפּ.
ער זיפֿצט און זאָגט צו דער שטיפֿמאַמען, װאָס גײט נעבן אים שװײַגנדיק׃ – שױן נישטאָ מער הערשל!
און די שטיפֿמאַמע ענטפֿערט אים אָפּ מיט אַ שטאָך׃ – אַ טײַערע תּכשיט געװען... ס'האָט בעסער נישט געזאָלט געבױרן װערן.
פּלוצעם װאַקסט אױס, װי פֿון אונטער דער ערד, זיסל די שענקערקע.
דאַר און הױך, די באַקן מער אײַנגעפֿאַלן װי געװײנטלעך.
זי טײַטלט מיטן פֿינגער אױפֿן ארון און רופֿט זיך אָפּ אױף אַ קול, אַלע ייִדן זאָלן הערן׃ אָבער אַ לװיה האָט אונדזער הערשל, אױף אַלע ייִדישע קינדער! –
די שענקערקע פֿאַרשװינדט, װערט נעלם.
די לװיה פֿאַרשװינדט.
װײס איך װאָס, ס'איז גאָר אַ ברית – זײַן, הערשלס, ברית.
אַלע זענען זיך משׂמח... מען טרינקט װײַן, מ'פֿאַרבײַסט מיט לעקעך.
הערשל זעט װי איטשע דער מוהל דערנענטערט זיך צו אים.
דער מעסער האַלט ער צװישן די צײן.
הערשל װיל אַ געשרײ טאָן, אַז
מען האָט אים שױן אײן מאָל געמלט, נאָר ער קען נישט.
ער װיל אַנטלױפֿן, נאָר די פֿיס זענען אים שװער, װי בלײַ... הערשל האָט זיך אױפֿגעכאַפּט פֿון שלאָף, דרײַ מאָל אױסגעשפּיגן.
אין דרױסן האָבן שױן ייִדן געהאַנדלט און געװאַנדלט.
בײַ זלמן דער שענקער אין שענק זענען שױן געזעסן פּױערים.
זײ האָבן גערײכערט מאַכאָרקע און געטרונקען װײַן.
אײנס און צװײ איז הערשל געװען אַן אָנגעטוענער.
ער האָט זיך געװאַשן, אָפּגעדאַװנט אױף אײן פֿוס, דערנאָך אײַנגעשפּאַנט דאָס פֿערדל.
זלמן דער שענקער האָט אים געהאָלפֿן אַרױפֿלײגן דאָס פֿעסל װײַן אױפֿן װאָגן. –
װיאָ, קאַשטאַן!
פֿאַרן אָפּפֿאָרן האָט זיך באַװיזן זיסל „אױף אַלע ייִדישע קינדער“ מיט אַ פּעקל אין דער האַנט.
דאָס האָט זי אים מיטגעגעבן עסן אױפֿן װעג׃ אַ קלײניקײט, אַ גאַנצן טאָג פֿאָרן; מען דאַרף עפּעס נעמען אין מױל אַרײַן; ערשט פֿאַרנאַכט צו װעט ער מיט גאָטס הילף אָנקומען אַהײם.
הערשל האָט גענומען דאָס פּעקל, אױסגעמיטן צו קוקן דער שענקערקע אין די אױגן.
ער האָט זי פֿײַנט געהאַט, אָט די לװיה- גײערקע, װאָס האָט זיך אים אַרומגעפּלאָנטערט יענע נאַכט אין חלום, געװען גרײט אים צו ברענגען צו קבֿורה.
ערשט װען הערשל איז אַרױסגעפֿאָרן פֿון דאַראַבאַן, האָט זיך פֿון אים אָפּגעטאָן דער שאָטן פֿונעם נעכטיקן חלום.
אָט איז די װינטמיל, און אָט פֿאַרקערעװעט ער זיך צום ברײטן שליאַך, װאָס לױט באַרג-אַרױף, באַרג-אַראָפּ דורך פֿעלד און דורך װאַלד ביז אַהײם אין שטעטל.
די בײַטש אױף צוריק איז אױך געװען איבעריק.
נאָר פֿאַרפֿאַלן; מיטגענומען זי אין װעג אַרײַן, דאַרף מען זי אַהײם ברענגען.
דער טאָג איז געװען אַ זומערדיק-הײסער, דער שליאַך אַ שטױביקער.
הערשל האָט פֿון זיך אַראָפּגעװאָרפֿן ס'רעקל.

– אַה, אַ מחיה!
נאָר װאָס װײַטער, האָט די זון גענומען אַלץ מער בראָטן און ברענען.
אין האַלדז איז אים געװאָרן טרוקן, ער האָט קױם געקענט כאַפּן דעם אָטעם.
מיט אַ מאָל האָט זיך הערשל געכאַפּט, אַז ער איז דער אמתער יאָלד; אין װאָגן ליגט אַ פֿעסל װײַן, און ער גײט אױס פֿאַר דורשט.
אמת, דאָס פֿעסל װײַן איז פֿאַרן ברית, נאָר װאָס קען עס שאָטן, אַז ער װעט געבן אַ זופּ, לעשן דעם דורשט?
װער װעט זיך כאַפּן און װער װעט האָבן פֿאַראיבל?
און נישט לאַנג געטראַכט, האָט הערשל אױסגעשלעפּט דעם קאָריק פֿונעם פֿעסל, זיך צוגעבױגן און אַ פֿעסטן זשליאָק געטאָן.
דער װײַן, װי געזאָגט, איז געװען אַלט און שטאַרק.
פֿון דעם פֿעסטן זשליאָק האָט זיך בײַ הערשלען אָנגעהױבן דרײען דער קאָפּ.
די אױגן האָבן זיך בײַ אים גענומען קלעפּן.
און אטָ-אָט איז ער אַנטשלאָפֿן געװאָרן.
אַ גליק װאָס דאָס פֿערדל האָט געקענט דעם װעג.
װי פֿיל ער איז אַזױ אָפּגעשלאָפֿן, געדענקט ער נישט.
נאָר אַז ער האָט זיך אױפֿגעכאַפּט האָט ער דערזען אַ מאָדנע בליק; אַרום דעם װאָגן זענען געלעגן אַריבער הונדערט פֿײגל אױף דער ערד און אַלע זענען געװען טױט-שיכּור.
ערשט איצט האָט זיך הערשל געכאַפּט, אַז ער האָט פֿאַרגעסן צו פֿאַרשטאָפּן צוריק דאָס פֿעסל מיטן קאָריק.
בשעת ער איז געשלאָפֿן, זענען אָנגעפֿלױגן די פֿײגל.
יעדער פֿײגל האָט אַ זופּ געטאָן פֿונעם װײַן און איז תּיכּף אַװעקגעפֿאַלן שיכּור אױף דער ערד.
הערשל איז אַראָפּגעשפּרונגען פֿונעם װאָגן.
ער האָט מורא געהאַט, אַז די פֿײגל װעלן צופֿליען, װען זײ װעלן זיך אױסניכטערן.
אַ שאָד, אַזױ פֿיל שײנע פֿײגל מיט אַ מאָל.
ס'װעט
זײַן די אמתע שׂמחה, װען זײ װעלן זיך צעשפּילן מאָרגן אױפֿן ברית.
אין קעשענע בײַ זיך האָט ער געפֿונען אַ לאַנגן פֿאָדעם.
אײנס בײַ אײנס האָט ער געבונדן די פֿיסלעך פֿון די פֿײגל, װאָס זענען געשמאַק געשלאָפֿן.
אַז ער האָט שױן געהאַט געבונדן אַלע פֿײגל מיטן לאַנגן פֿאָדעם, האָט ער דעם פֿאָדעם אַרומגעװיקלט אַרום בױך.
געמאַכט אַ פֿעסטן קנופּ.
איצט װעלן זײ שױן נישט קענען אַװעקפֿליען, אַפֿילו װען זײ װעלן זיך אױסניכטערן.
צופֿרידן מיטן שטיקל אַרבעט, װאָס ער האָט אָפּגעטאָן, האָט הערשל זומערװינט נאָך אַ מאָל אַ פֿעסטן זופּ געטאָן פֿונעם פֿעסל װײַן און איז װידער אַ מאָל אַנטשלאָפֿן געװאָרן.
און אַז ער האָט זיך אױפֿגעכאַפּט פֿון זײַן דרימל, האָט ער דערפֿילט װי זײַנע פֿיס צאַפּלען אין דער לופֿטן, און מיטן קאָפּ רירט ער אָן די װאָלקנס.
בשעת ער איז געשמאַק געשלאָפֿן, האָבן זיך די פֿײגל אױסגעניכטערט, אָפּגעטרײסלט דעם שלאָף פֿון זײערע פֿליגל, און גענומען פֿליען מיט הערשל זומערװינט אַרױף, אַרױף צו די װאָלקנס, װאָס האָבן זיך געשיפֿט אױפֿן הימל.
הערשלס האַרץ האָט געפֿלאַטערט פֿאַר פּחד.
ער האָט געהערט דאָס פֿערדל אונטן אױפֿן װעג הירזשען.
ס'רופֿט אים, דערמאָנט אים, אַז ער האָט געלאָזט דאָס פֿעסל װײַן אױף הפֿקר, אַז מאָרגן איז דער ברית און אַז דער טאַטע װעט האָבן אַ פֿאַרשטערטע שׂמחה. –
אַ שײנע מעשׂה, כ'לעבן, – האָט הערשל זיך אַלײן געמוסרט, – צו װאָס האָבן דיר געטױגט די פֿײגל, האַ?
איצט האָסטו; זע, זײ טראָגן דיך אַװעק, װי אַ רוח דעם מלמד, און װער װײסט װוּ זײ װעלן דיך פֿאַרטראָגן?
נאָר דער מוסר האָט גאָרנישט געהאָלפֿן, ס'איז געװען פֿאַרפֿאַלן.

הערשל האָט אַראָפּגעשריגן צום פֿערדל, װאָס איז געשטאַנען אױפֿן מיטן שליאַך, און נישט געװוּסט װאָס צו טאָן׃ – פֿיר אַהײם דאָס פֿעסל װײַן, קאַשטאַן.
דו קענסט דעם װעג.
זײַ געזונט, קאַשטאַן, לאָז גריסן דעם טאַטן, אײדלען גיב אָפּ פֿון מיר אַ מזל-טובֿ און דער שטיפֿמאַמען אַ פֿײַג.. דאָס פֿערדל האָט געשפּיצט די אױערן, כּדי בעסער צו הערן, װאָס הערשל שרײַט צו אים אַראָפּ פֿון אונטער די װאָלקנס.
און, װײַזט אױס, אַז ער האָט פֿאַרשטאַנען, װײַל ער האָט אַ צי געטאָן דעם װאָגן און זיך געלאָזט אַלײן אָן דעם באַלעבאָס און אָן דער בײַטש אין װעג אַרײַן.
די פֿײגל, װאָס האָבן געטראָגן אונדזער הערשלען אַלץ העכער און העכער, האָבן זיך געזונגען.
זײער געזאַנג איז געװען מלא-טעם.
אַ געזאַנג איבער אַלע געזאַנגען, פֿאַר דער זון, פֿאַרן װינט און פֿאַר די װאָלקנס.
הערשל האָט זיך אַ װײַלע צוגעהערט צום געזאַנג און דערנאָך זיך אַלײן צעזונגען.
אַ קול האָט ער געהאַט אַ שײנס, אַ פֿײַפֿל אין האַלדז.
די פֿײגל האָבן זיך פֿאַרחידושט און זיך דורכגעשמועסט צװישן זיך׃ – אַ מאָדנער פֿױגל, אָט דער װאָס פֿליט מיט אונדז, אָבער זינגען קען ער. –
טאַקע אַ מאָדנער פֿױגל, – האָט זיך אָפּגערופֿן אַ צװײטער, – און זײַן שיר איז אין גאַנצן אַנדערש, ער שמעקט װי צײַטיקע רױטע קאַרשן. –
רױטע קאַרשן? –
האָט זיך אָפּגערופֿן אַ יונג פֿײגעלע, – איך האָב ליב רױטע קאַרשן. –
אַ חכם אַ פֿױגל, – האָט געחוזקט אַ מיטל-יאָריקער פֿױגל, – װער האָט דאָס פֿײַנט צו פּיקן קאַרשן, סײַדן אַ שוטה.

– װײסט איר װאָס, חבֿרה, – האָט געזאָגט אַן עלטערער פֿױגל, – לאָמיר פֿליען צו זײַנװל סאַדאָװניק אין קאַרשנסאָד, די קאַרשן מוזן שױן זײַן צײַטיק. –
אין קאַרשנסאָד!
אין קאַרשנסאָד! –
האָבן אַלע פֿײגל אונטערגעכאַפּט, און זיך געלאָזט פֿליען הענדום-פּענדום קײן ציגאַנעשט, װוּ ס'האָט זיך געפֿונען זײַנװלס קאַרשנסאָד.
די פֿײגל האָבן אין זײַנװלס קאַרשנסאָד אָנגעמאַכט דעם אמתן חורבן – דערצײלט הערשל.
די סטראַשידלעס מיט די בעזעמס אין די הענט, װאָס זענען דאָרט געשטאַנען, האָבן גאָרנישט געהאָלפֿן.
און טאַקע אַ דאַנק אָט דעם פֿלי מיט די פֿײגל אין זײַנװלס קאַרשנסאָד איז הערשל געראַטעװעט געװאָרן.
דאָס פֿליען איז געװען מוראדיק.
ס'האָט אים געשװינדלט אין קאָפּ, געטונקלט אין די אױגן, געזשומעט אין די אױערן.
אָבער קױם האָבן זיך די פֿײגל אַראָפּגעלאָזט אױפֿן ערשטן קאַרשנבױם, האָט הערשל איבערגעריסן דעם פֿאָדעם אײנס און צװײ, איז אַראָפּגעשפּרונגען פֿונעם בױם, אַריבערגעשפּרונגען איבערן פּלױט און זיך געלאָזט אַהײם.
פֿון ציגאַנעשט אַהײם איז געװען נישט מער װי פֿיר מײַל.
הערשל איז געלאָפֿן אָן אַן אָטעם, און נאָך מעריבֿ איז ער קױם אַ לעבעדיקער אַרײַנגעפֿאַלן צום טאַטן אין שטוב אַרײַן.
דאָס פֿערדל איז גראָד שטײן געבליבן מיטן פֿעסל װײַן פֿאַר דער טיר, אַזױ אַז קײנער האָט זיך נישט געכאַפּט, װאָס מיט הערשלען האָט זיך געטראָפֿן.
צו מאָרגנס אױפֿן ברית האָט הערשל דערצײלט די מעשׂה מיט די פֿײגל און פֿון דעם גרױסן נס, װאָס איז מיט אים געשען.
און כּדי אַלע זאָלן װיסן, אַז ער דערצײלט דעם אמת, האָט ער פֿאַר אַלעמען איבערגעזונגען דאָס ליד פֿון די פֿײגל, װאָס זײ האָבן געזונגען, בשעת זײ האָבן אים געטראָגן אין דער לופֿטן.
פֿון דער מעשׂה איז צו זען, ס'אַראַ גרױסן און גוטן גאָט מיר האָבן.
אױב ער האָט געקענט מציל זײַן און העלפֿן אַזאַ לײַדאַק װי
הערשל זומערװינט, װעט ער אַװדאי מציל זײַן אַלע ערלעכע און גאָטסֿפֿאָרכטיקע ייִדן, װאָס פֿאָלגן גאָטס געבאָטן און גײן אין זײַנע װעגן.
אָמן סלה.

ייִחוס דער זײדע איז געװען אַ דאָרפֿס-ײד בן דאָרפֿס- ײד.
זײַן מלבוש כּל-ימו 1, סײַ זומער, סײַ װינטער – אַ װאַטאָװע קאַפּֿאָטע, באַשלאָגן מיט אַ שטאַרק צײַג, נישט צום צערײַסן.
געריבן האָבן זיך געװײנטלעך בלױז די עלנבױגנס.
די באָבע, אַ ציכטיקע, פֿלעגט נישט קאָנען צוזען װי די ברודיקע װאַטע קריכט אַרױס פֿון די לעכער – „בעסער אַ מיאוסע לאַטע אײדער אַ שײן לאָך“ – פֿלעגט זי אױסשערן אַ לאַטע פֿון אירס אַן אַלטן שֿפּאַנצער, אײַנפֿעדעמען אַ גראָבע נאָדל-פֿאָדים – און דעם זיידנס מלבוש האָט װידער אָנגעהױבן פֿירן אַ נײַ לעבן.
פֿונדעסטװעגן האָט דער זײדע איבערגעלאָזט אַ נישקשהדיקע ירושה.
אַחוץ געלאַטעטע שפּאַנצערס און קאַפּֿאָטעס, זענען געבליבן: צװײ מילן, אַ פֿײַן חלק פֿעלד, אַ ביסל מטלטלים,
בהמות, פֿערד, און חוץ דעם – אַ היפּֿש ביסל חובות בײַ שײנע שטעטלדיקע ײִדן, גראָבע טױזנטער, און דאָס אַלץ – גמילת- חסדים, װײַל אױף פּראָצענט האָט דער זײדע נישט געגעבן.
דער זײדע פֿלעגט פֿאַרצײלן, אַז דאָס אַלץ האָט ער אױסגעאַרבעט מיט זײַנע אײגענע הענט, אַז פֿון זײַן טאַטן, פֿון עלטערזײדן, הײסט עס, האָט ער גאָרנישט געירשנט.
אדרבה, דער עלטערזײדע, װעלכער איז געװען אַ פּֿאַכטער בײַם אַלטן פּריץ, איז געװען אַזאַ אָרימאַן, אַז ער האָט קײן מאָל נישט געהאַט צו באַצאָלן די ראַטע פֿאַר דער אַרענדע.
װען דער פּריץ איז געװען אין כּעס, פֿלעגט ער הײסן דעם קאָזאַק שמײַסן, און װען ער האָט געהאַט אַ גוטע מינוט, דער פּריץ, פֿלעגט דער זײדע זינגען מה- יפֿית 2.
אַרױסגעװאַרפֿן זײַן ײִדל פֿון קרעטשמע – האָט דער פּריץ קײן מאָל נישט.
און כאָטש דער זײדע איז געװען אַ ײִד אַ פּֿשוטער, און ליגנט איז געװען װײַט פֿון אים, איז אָבער דאָך אַ סבֿרה, אַז דעם זײדנס אַרױפֿאַרבעטן זיך ציט זײַן אָנהײב פֿון עלטערזײדנס מה-יפֿית.
ער, דער זײדע, האָט טאַקע אײן מאָל פֿאַרצײלט, אַז דער פּֿלאַץ, אױף װעלכן ס'שטײט דאָס געמױערטע הױז בײַ דער מיל, האָט דער עלטערזײדע באַקומען געשענקט פֿון פּריץ, צוזאַמען מיט דער אַלטער הילצערנער הײַזקע.
און געשען איז דאָס אױף אַזאַ אופֿן: אײן מאָל קומט צוריק דער פּריץ צוזאַמען מיט זײַנע געסט פֿון יאַגד.
דער עולם איז גוט אױפֿגעלײגט: זײ האָבן געשאָסן אַ מחנה פֿײגל, האָזן און אַנדערע חיות.
מען עסט, מען טרינקט.
און ס'איז געװען – כּטוב לב הפּריץ בייִן 3, זאָגט ער צום קאָזאַק, זײַן דינער: „די אותו רגע זאָלסטו מיר אַהערברענגען מײַן ײִדל ירוחם!“ –

אַזױ האָט דער עלטערזײדע געהײסן. –
דער עלטערזײדע קומט אַרײַן, אַן אײַנגעבױגענער אין דרײַען און אַ ציטערנדיקער, זאָגט צו אים דער פּריץ: – ירוחמקע, ירוחם!
אַז דו װעסט מיר טאַנצן מה-יפֿית אָט דאָ אױפֿן טיש, אין בלױזן העמד, שענק איך דיר אַװעק, אײן מאָל פֿאַר אַלע מאָל, דײַן קרעטשמע צוזאַמען מיטן פּֿלאַץ, אױף װעלכן זי שטײט... און ער האָט זיך צעלאַכט, דער פּריץ – שױן אַ פּֿנים געװען גוט שיכּור – און די אײדעלע דאַמען האָבן מיטגעלאַכט.
נו, װאָס מײנט איר, װאָס?
דער זײדע ירוחם קלערט נישט לאַנג, װאַרפֿט פֿון זיך אַראָפּ דעם שפּֿאַנצער – עפּֿעס אַ קלײניקײט צו האָבן אַ קרעטשמע אײגנס און נישט דאַרפֿן מער װערן אױסגעריסן מיט דאגות װעגן צינדזן! –
און װען דער עלטערזײדע ירוחם איז געקומען צום טלית-קטן מיט די שװאַרצע פּֿאַסן און אָנגעהױבן װאַרפֿן מיט די לאַנגע ציצות, האָט זיך אײנע פֿון די אָנװעזנדיקע אײדעלע דאַמען דערשראָקן, װי פֿאַר כּישוף, פֿון גרױס שרעק אַרױסגעלאָזט אַ קװיטש און געפֿאַלן אין חלשות.
די געסט, אַלץ גרױסע פּריצים, האָבן זיך פּלוצלינג אױסגעניכטערט און ברוגז געװאָרן אױפֿן באַלעבאָס פֿאַר דער שרעק פֿון דער אײדעלער דאַמע, געװען באַלײדיקט.
דער פּריץ האָט זײ קױם מיט גרױס מי איבערגעבעטן פֿאַר דעם שמוציקן ײִד, און דעם גאַנצן צאָרן אױסגעגאָסן אױפֿן עלטערזײדן – געהײסן אים געבן צװאָנציק שמיץ... אָבער װאָרט האָט דער פּריץ געהאַלטן: די צוגעזאָגטע מתּנה, די קרעטשמע, האָט ער דעם עלטערזײדן געגעבן... אַ שיבוש!
אַ קלײניקײט אַמאָליקע פּריצים!...

טײל זאָגן, אַז דעם זײדנס עשירות האָט זיך אָנגעהױבן פֿון אַן אוצר: אַ טאָפּֿ גאָלדענע רענדלעך, װעלכן דער זײדע האָט אױסגעגראָבן אױפֿן געשענקטן פֿעלד פֿון פּריץ; און געלאָזט האָט דער אוצר װערן באַגראָבן דורכן פּריצס עלטער-עלטער-זײדעס אין די צײַטן פֿון גרױסע מלחמות.
ערגעץ-װוּ האָבן זיך אױך געזאָלט געפֿינען סימנים, װי אַזױ דעם אוצר צו געפֿינען.
עפּֿעס גענױ האָט מען אָבער פֿון זײדן קײן מאָל נישט געקאָנט געװױר װערן.
אױף אַלע שפּֿיצלעך אים אַרױפֿצופֿירן אױף דער מעשה מיטן אוצר, האָט דער זײדע געענטפֿערט מיט אַ געהײמנישפֿול שװײַגן.
ער האָט נאָר בלױז דערצײלט, אַז אױף זײַנע װעגן האָבן זיך אים אָפֿט געטראָפֿן פֿאַרשידענע מציאות.
אַזױ האָט ער אײן מאָל געפֿונען אַ גרױסן װאַנטוך תּבֿואה, װעלכן ער האָט קױם געקאָנט אַרױפֿלײגן אױפֿן װאָגן; אַן אַנדערש מאָל האָט ער געפֿונען אַ האַק בײַ אַ בױם אין מיטן װאַלד; װידער אַן אַנדערש מאָל – אַ פֿורמאַנישן עמער אין מיטן װעג; און אײן מאָל האָט זיך אפֿילו געטראָפֿן אַ מעשה, פֿון װעלכער דער זײדע איז נאָר על פּֿי נס ניצול געװאָרן מיטן לעבן.
דער זײדע פֿלעגט זיך שטענדיק באַמיען אַהײמצוקומען פֿון שטאָט נאָך בײַ טאָג.
אײן מאָל אָבער איז אים אױסגעקומען צו בלײַבן אין שטאָט אַ ביסל לענגער װי געװײנטלעך, און װען ער איז געקומען אין װאַלד אַרײַן, איז שױן געװען שטאָק פֿינסטער.
פֿאָרט אַזױ דער זײדע אין אײן שרעק, װײַל גזלנים פֿלעגן גראַסעװען
אין אָט דעם װאַלד.
פֿאָרט ער אַזױ און פֿאָרט.
פּֿלוצלינג – סטאָפּֿ!
דאָס פֿערד האָט זיך אָפּֿגעשטעלט.
שרײַט דער זײדע װיאָ!
גיט אַ שמיץ, אָבער דאָס פֿערד שטײט.
קריכט דער זײדע אַראָפּ פֿון דער פֿור, אַ קוק-טון, װאָס עס איז געשען.

פֿינסטער איז, טאַפּֿט ער, טאַפּֿט – אַ קלאָץ, אַ בױם אין מיטן װעג.
דער זײדע איז געװען אַ ײִד אַ גברן, טראַכט ער נישט לאַנג, נאָר הײבט אױף דאָס קלאָץ, כּדי עס אַװעקצורוקן פֿון װעג.
ערשט דאָס קלאָץ לאָזט אַרױס אַ קול: „מעע!...
מעע!...“
דערשרעקט זיך אַ ביסל דער זײדע, אָבער באַלד כאַפּֿט ער זיך, אַז דאָס איז גאָרנישט קײן קלאָץ, נאָר... אַ קאַלב, אַ ריזיק קאַלב.
טראַכט זיך דער זײדע: אַ כּשרה מציאה, און פּרוּװט אַרױפֿלײגן דאָס קאַלב אױף דער פֿור.
ערשט – ס'גײט נישט: דאָס קאַלב איז שװערער פֿון אַ קלאָץ... קױם מיט צרות, מיט מאַטערניש און מיט פֿאַרשידענע פּֿױערישע פֿאָרטלען האָט דער זײדע דאָס שװערע קאַלב אַרױפֿגעקריגן אױף דער פֿור.
ער האָט אונטערגעשטעלט דעם „פּֿאָשליאַדעק“ 5, אונטערגעשפּֿאַרט מיט אַ דראָנג און אַזױ אַרום עס אַרױפֿבאַקומען – צו דעם אַלעם האָט ער זיך גוט דערשװיצט.
איצט פֿאָרט ער װײַטער, יאָגט אונטער דאָס פֿערד, און װען ער קומט שױן צום עק װאַלד, דערשפּֿירט ער פּֿלוצלינג, אַז דער װאָגן איז אים גרינג געװאָרן.
ער קוקט זיך אום – דאָס קאַלב איז נישטאָ.
קריכט דער זײדע אַראָפּ פֿון װאָגן, אַ זוך טון אַ ביסל צוריק, פֿאָרט אַ שאָד אַזאַ טײַערע מציאה!
אפֿשר איז עס נישט װײַט אַראָפּגעפֿאַלן... ערשט – ער דערהערט, דער זײדע, אַ... „כאַ!
כאַ!
כאַ!...“
און „כאַ!
כאַ!
כאַ!...“
און „כאַ!
כאַ!
כאַ!
כאַ!...“ –
אַ געלעכטער, אַ מענטשלעך געלעכטער, אַז דער גאַנצער װאַלד קלינגט.
הײבט דער זײדע אױף די אױגן, דערזעט ער: – אין מיטן װעג שטײט אַ לץ מיט אַן אַרױסגעשטרעקטער צונג ביזן גאַרטל און כיכיקעט... נישט טױט, נישט לעבעדיק איז דעמאָלט קױם דער זײדע אַהײמגעקומען.

און אַז מען האָט געפֿרעגט דעם זײדן, שױן אױף זײַנע עלטערע יאָרן: „זײדע, זאָג װי אַזױ זעט אױס אַ לץ?“
האָט דער זײדע געענטפֿערט אױסמײַדנדיק: – הײַנט צו טאָג זענען שױן מער נישט שכיח קײן לצים, „גוטע ײדן“ האָבן זײ פֿאַריאָגט אין די װיסטע מדבריות... די הײַנטיקע שרעקיקע מענטשן װאָלטן דאָס כּלל נישט אױסגעהאַלטן. ——————————
זיכער איז אײנס: דער זײדע האָט שױן נישט באַדאַרפֿט אָנקומען צום פּריצס חסד.
דער יונגער שררה װידער, דעם אַלטן פּֿריצס זון, איז שטענדיק געװען אין די אױסלאַנדס, און דאָרטן אין די טעאַטערס געהערט מסתּמא שענערע זמירות, װי דעם עלטערזײדנס מה-יפֿית.
ער, דער יונגער פּריץ, האָט ביסלעכװײַז צעטרענצלט דעם גאַנצן געירשנטן מאַיאָנטעק.
אַ ביסל האָט ער פֿאַרקױפֿט, אַ ביסל פּֿאַרצעלירט, און אַ ביסל האָבן די פּֿױערים גלאַט צעריסן; און דער זײדע איז אױך נישט געשטאַנען פֿון דער װײַטנס מיט פֿאַרלײגטע הענט: די צװײ מילן האָט ער אָפּֿגעקױפֿט בחצי-חינם, און אַחוץ דעם – פֿעלדער מיט װעלדער... עס האָט שױן געהאַלטן דערבײַ, אַז דער זײדע אַלײן זאָל װערן אַ גרױסער גוטבאַזיצער, אַ גרױסער פּריץ.
נאָר דאָ האָט זיך אַרײַנגעמישט די שטאָט מיט אירע לאָקנדיקע כּיבודים און אַ תּל געמאַכט פֿון זײדנס האָרעװאַניע.
דער זײדע, אַ ביסל פּֿױעריש פֿאַרגרעבט, האָט אָנגעהױבן אױף די עלטערע יאָרן זיך אױסצופֿײַנערן, אױסצואײדלען; און װען ער האָט צום ערשטן מאָל געהערט די חתן-דרשה אױפֿן ײנגערן זונס חתונה, האָט ער
זיך געזאָגט: „אַ כּפּֿרה אַלע פֿעלדער און װעלדער פֿאַר אײן װאָרט פֿון דער הײליקער תּורה“.
אָנגעהױבן האָט עס זיך פֿון אַ מצװה.
דער זײדע איז געװען אַ גרױסער מכניס-אורח.
אױף אים קאָן מען זאָגן, אַז װער עס איז אַרײַן צו אים הונגעריק, איז אַרױס זאַט.
אין זײדנס פֿאָלװאַרק איז געװען אַ ספּֿעציעלע גרױסע שטוב פֿאַר אורחים.
ברױט, פּֿוטער און זױערמילך איז קײן מאָל נישט אַראָפּ פֿון טיש.
ס'איז נישט געװען אַ ײִד, װעלכער זאָל דורכגײן דאָס דאָרף און נישט אָפּֿטרעטן – אָפּֿדאַװענען און אָפּֿעסן.
צו מיטאָג װידער זענען געװען גרױסע טעפּֿ באָרשטש.
מיט אײן װאָרט – פֿאַר הונגער האָט אַ ײִד נישט געקאָנט אױסגײן אין זײדנס דאָרף.
מאַכט זיך אַ מעשה – און דער גרױסער װאַלד-סוחר ר' איטשע- װאָלף קױפֿט אין דער שכנות אַ װאַלד.
הײבן זיך אָן אין דער אורחים-שטוב שיטן מענטשן: סוחרים, מעקלער און בראַקער.
אַלע טאָג לײגט מען אַרױף אױפֿן פּֿיעקעליק פֿרישע קעז, זײ דערלעבן נישט דאַר צו װערן, און שױן שלעפּֿט מען זײ אַראָפּ פֿון דאָרט.
חברה בראַקער זענען דאָס שױן אײן מאָל אַ חברה קײַער... קײן עין-הרע זאָל זײ נישט שאַטן! –
דער זײדע פֿאַרגינט זײ מיטן גאַנצן האַרץ. –
אָבער װאָס איז די מעשה, מען זעט נישט אַ מאָל ר' איטשע-װאָלפֿן אַלײן?...
חברה בראַקער מאַכן מינעס: „המ... המ...“ ר' איטשע-װאָלף איז נישט עפּֿעס אַזױ דיר אַ ײִד... פֿון גבירישאַפֿט איז אָפּֿגערעדט, אָבער מען קער װיסן, אַז ר' איטשע- װאָלף איז אַ מורה-מורנו, דער גרעסטער למדן אין שטאָט, דער גרעסטער חכם אין שטאָט, אַ ײִד אַ חקרן און אַ גרױסער ירא- שמים.
ס'איז נישט עפּֿעס אַזױ זיך אַן „איטשע-װאָלף“.
דאָס ײִדישקײט איז בײַ אים אױסגעאַרבעט ביזן מינדסטן נעגעלע... זײ,
די בראַקער, זענען שטאַרק מסופּֿק, צי אַזאַ ײִד װי ר' איטשע- װאָלף װעט עפּֿעס טועם זײַן, אַזױ – מיר נישט, דיר נישט, אין אַ פֿרעמדער שטוב.
אױף דעם האָט דער זײדע געענטפֿערט, אַז בײַ אים איז נישט אַזױ „ מיר נישט, דיר נישט אַ פֿרעמדע שטוב“, און אַז אפֿילו אַזאַ ײִד װי ר' איטשע-װאָלף איז אױך נישט פֿטור פֿון צוהעלפֿן אַ ײִד מקײם צו זײַן די מצװה פֿון הכנסת-אורחים. –
נו, נו... – האָבן די בראַקער געענטפֿערט מיט ביטול.
האָט זײ דער זײדע דערױף גאָרנישט מער געזאָגט, נאָר אײן מאָל זיך אױפֿגעהױבן גאַנץ פֿרי, גענומען זײַן סענקעװאַטן שטעקן אין האַנט אַרײַן און צו צום װעג.
גאַנץ לאַנג איז דעם זײדן אױסגעקומען צו װאַרטן, ער האָט פֿאַרגעסן, אַז גבירישע ײדן כאַפּֿן זיך נישט אױף אַזױ פֿרי, און אַז אַזאַ שטײגער ײִד װי ר' איטשע-װאָלף װעט נישט אַרױספֿאָרן פֿאַרן דאַװענען.
אפֿשר אַ זײגער אַכט איז ער געקומען אָנצופֿאָרן, דער װאַלד-סוחר, אױף זײַן אײגענער בריטשקע.
גײט דער זײדע אַקעגן׃ – גוט מאָרגן, ר' איטשע-װאָלף... נישט צופֿרידן האָט דער גביר געהײסן דעם גױ אָפּֿשטעלן די בריטשקע. –
גוט מאָרגן, גוט יאָר.
װאָס װיל אַ ײִד? –
ס'עפּֿעס די מעשה, – פֿרעגט דער זײדע „פּֿראָסטאָ זמאָסטו“
– ר' איטשע-װאָלף טרעט קײן מאָל נישט אָפּֿ בײַ מיר אין הױז?
צי װײסט נישט ר' איטשע-װאָלף, אַז אין דאָרף איז אַ ײִד פֿאַראַן, און אַז מען דאַרף אים מהנה זײַן מיט אַ מצװה?

– קאַרג מצװות אױף דער װעלט, – זאָגט דער װאַלד-סוחר – מוז זײַן דװקא הכנסת-אורחים? –
מאַ, – זאָגט דער זײדע – קאַ בית-מדרש איז דאָ נישטאָ, און לערנען אין די קלײנע אותיעלעך קען איך אױך נישט... – ר' ײִד, כ'עס נישט אין דער פֿרעמד, – װיל זיך דער סוחר אַרױסדרײען – „שחיטת חוץ...“
– פֿלײש איז בײ מיר פֿאַראַן נאָר משבת לשבת, – זאָגט דערױף דער זײדע – און מילך, קעז און פּֿוטער איז בײַ מיר די כּשרסטע.
מײַן װײַב שטײט אַלײן בײַ דער מעלק... – גײט אײַך געזונטערהײט! –
װערט דער סוחר אומגעדולדיק – װאָס ט'ער זיך עפּֿעס אָנגעטשעפּֿעט? –
און צום פֿורמאַן: – מאַטשעיו, פֿאָר!
אָבער דער זײדע האַלט אײַן די פֿערד: – איר'ט מוחל זײַן אַראָפּגײן, אָפּֿעסן, דערנאָך װעט איר װײַטער פֿאָרן – זאָגט ער גאַנץ רויִק. –
עפּֿעס אַ מאָדנע חוצפּֿה פֿון אַ דאָרפֿס-ײִד!...
שרײַט דער גבֿיר. –
ער קומט בעסער מיט מיר... – זאָגט דער זײדע געלאַסן, אָבער שױן אַ ביסל אױפֿגערעגט. –
דרך-ארץ, עם-הארץ! –
שױן זאָלט איר גײן מיט מיר – טענהט זײַנס דער זײדע שױן אין כּעס.
און אַז ר' איטשע-װאָלף האָט זיך געפּרוּװט אַמפּֿערן, האָט דער זײדע אױפֿגעהױבן דעם סענקעװאַטן שטעקן׃
– שױן זאָג איך אײַך!...
אַז נישט צעברעך איך אײַך די בײנער!...
מנע!...
אַ ײִד זאָל װעלן דעם גאַנצן לויתן מיטן שור-הבר?!...
און איך װאָס בין?
אפֿשר נישט קײן ײִד?...
נו, מײנט איר, אַז ר' איטשע-װאָלף איז נישט געװען דעם זײדנס אורח?
און נאָך אַ מאָדנע אורח!...
הערט און שטױנט: ער, ר' איטשע-װאָלף, איז דערנאָך געװאָרן דעם זײדנס מחותּן... דער דאָזיקער ייִחוס, װאָס האָט זיך דעם זײדן צוגעקלעבט, איז אפֿשר געװען זײַן גרעסט אומגליק, אַז נישט – װאָלטן נאָך זײַנע קינדס-קינדער אױף הײַנטיקן טאָג געװען געזונטע אײַנגעפֿונדעװעטע פּֿױערים.
און אפֿשר איז דאָס אַ טעות: צו נאָענט איז געװען די שטאָט, און געלאָקט האָט זי, די שטאָט, מיט איר באַקװעמלעכקײט, אײדלקײט און גרינגע פֿאַרדינסטן.
סײַ-װי, פֿון יענעם טאָג אָן איז ר' איטשע- װאָלף געװען אַ שטענדיקער גאַסט בײַם זײדן אין שטוב, און נישט זעלטן פֿלעגט ער בלײַבן אױף אַ שבת.
מילא, זענען דאָס געװען שבתים... אמתע רבישע טישן מיט תּורה און כּל-טוב.
עס טוט זיך נישט אַזױ לײַכט, װי עס רעדט זיך.
דער זײדע איז זיך טאַקע געװען אַ גאַנץ ערלעכער ײִד, אָבער פֿאָרט אַ דאָרפֿסמאַן אין אַ קאַפֿטן, און ר' איטשע-װאָלף איז געװען דער ברײטער באַלעבאָס מיטן שמױשענעם היטל, מיטן טכױרן פֿוטער... אין ענין, װײַטער, פֿון די „קלײנע אותיעלעך“, איז אױך געװען אַ קלײן פּֿיצעלע חילוק: ר' איטשע-װאָלף האָט געקענט דרײַהונדערט בלאַט גמרא פֿון אױסװײניק, און דער זײדע האָט „אױך“ געזאָגט אױפֿן קול אַ קאַפּֿיטל תּהילים פֿון סידור אַרױס.
הכּלל, קײן פּֿאָר מחותּנים פֿון ששת ימי בראשית זענען זײ
נישט געװען, און פֿונדעסטװעגן בלײַבט עובדא – עובדא: דעם זײדנס ײִנגערער זון האָט חתונה געהאַט מיט ר' איטשע-װאָלפֿס טאָכטער.
נישט מער, יעדע זאַך מוז דאָך האָבן איר סיבה, איז די סיבה דאָ געװען אַזאַ: אין אײן שײנעם העלן טאָג איז ר' איטשע-װאָלף געװױר געװאָרן, אַז ער איז, לא-עלינו, אױס קאַפּֿעליוש-מאַכער... שױן האַרט פֿאַר דאַנציק, האָט דער װינט צעיאָגט זײַנס אַ גרױסע טראַטװע האָלץ אױף שבעה-ימים, אַז מען האָט קײן צװײ שײט נישט געקאָנט צוזאַמעננעמען.
צו די דאָזיקע צרות איז נאָך האָלץ שטאַרק געפֿאַלן אין פּֿרײז, דעם װאַלד האָט נישט געלױנט צו האַקן, און ער האָט געמוזט איבערלאָזן דאָס האַנט-געלט בײ די פּריצים.
װאָס איז דאָ לאַנג צו רעדן׃ ר' איטשע-װאָלף איז געװאָרן, לא-עלינו, אױס פֿלאָקנשיסער, נאָך מיט אַ שמיצעלע דערונטער.
בלית-ברירה, האָט מען אָנגעהױבן באָרגן געלט, װוּ עס האָט זיך געלאָזט.
אַ בעל-חוב איז אײגנטלעך ר' איטשע-װאָלף שטענדיק געװען: געהאַט פֿאַרשידענע נדנים-געלטער בײַ זיך, דין- תּורה-געלטער.
דער חילוק איז אָבער, װאָס אַ מאָל האָט מען צו אים די דאָזיקע געלטער געטראָגן, װי צו אַ בעל-בטוח, בשעת איצט האָט ער זיך געמוזט באָרגן אױף אַ װעקסעלע, צאָלן פּֿראָצענט, און אָנקומען נאָכן געלט אין אַזעלכע לעכער, צו אַזעלכע ברואים, מיט װעלכע ער װאָלט קײן מאָל נישט געװאָלט האָבן קײן מגע-ומשא.
װײַל װיסן מוז מען, אַז צו יענער צײַט האָט מען נאָך דאָס מין באָרגן געלט אין די בענק נישט געװוסט.
הקיצור, אַרום חנוכּה-צײַט האָט ר' איטשע-װאָלף געבאָרגט בײַם זײדן טױזנט קאַרבן מיט אַ טערמין ביז ראש-חודש אדר,
אָבער ס'איז שױן פּֿורים, און קײן געלט זעט מען נישט.
ס'איז שױן ראש-חודש ניסן, און ר' איטשע-װאָלף װײַזט זיך אפֿילו נישט.
ערב פֿסח, פֿאָרט דער זײדע אין שטאָט אַרײַן נאָך מצות.
פֿרעגט ער זיך אַזוי בײ זײַטיקע מענטשן אױף ר' איטשע-װאָלפֿן, ענטפֿערט מען: ס'איז קוראַנט װי אין דער באַנק.
פֿרעגט ער אַ צװײטן, פֿאַרצײלט שױן יענער, אַז ר' איטשע-װאָלף איז אַרונטער זיך מיט זײַן גאַנץ קאַפּֿיטאַל.
איז זיך דער זײדע מישב – ער װעט פֿרעגן בײ ר' איטשע-װאָלפֿן אַלײן.
אָנגעקומען איז דער זײדע צו ר' איטשע-װאָלפֿן דורך דער קיך- טיר – דער זײדע האָט פֿײנט געהאַט זיך צו פֿאַקן דורך די פּֿאַראַדנע ארײַנגענג. –
קומט ער אין קיך, טרעפֿט ער דאָרט ר' איטשע-װאָלפֿס װײַב. „
ר' איטשע-װאָלף איז אין דער הײם?“ –
פֿרעגט דער זײדע. „
ערשט נישט לאַנג אַרױסגעגאַנגען“ – באַקומט ער אַן ענטפֿער.
דער זײדע איז געװען אַ פּֿראָסטער ײד, אָבער קײן פֿינגער אין מױל אַרײַן האָט מען אים נישט באַדאַרפֿט לײגן; און באַמערקט האָט ער, נאָך אין דרױסן, דורכן פֿענסטער, װי ר' איטשע-װאָלפֿס װײַב רעדט עפּֿעס אַרײַן אין דער צװײטער שטוב; װי די קאָלירן קומען איר אין פּֿנים אַרײַן בײַם רעדן.
טראַכט דער זײדע: מען גענאַרט מיך.
ער איז יאָ אין דער הײם... הײסט ער באַהאַלט זיך... „נו, איז װאָס באַהאַלט ער זיך פֿאַר מיר ?“ –
בײזערט זיך דער זײדע בײ זיך אין האַרץ, שױן אַרױסגײענדיק פֿון קיך: „מילא, אַז ער האָט נישט אָפּֿצוגעבן דעם חוב – האָט ער נישט, אָבער װאָס בין איך: אַ בער, אָדער אַ גזלן?“
נעמט דער זײדע דרײט אױס דעם דישעל, און צוריק צום װאַלד-סוחר אין קיך אַרײַן.

– איר װעט נישט קײן פֿאַריבל האָבן, ר' איטשע-װאָלפֿס װײַב, אַז איך װעל דאָ צוּװאַרטן אױף אײַער מאַן – זאָגט דער זײדע, און נישט װאַרטנדיק אױף קײן תּשובה, צעזעצט ער זיך ברײט אױף דעם קיך-טאַפּֿשאַן.
ס'גײט אַדורך אַ האַלבע שעה, אַ שעה.
דער זײדע זעט, װי ר' איטשע-װאָלפֿס װײַב איז אױפֿגערעגט, דרײט זיך הין און צוריק, װי אײנער זאָגט: אַן אָנטשעפּֿעניש פֿון אַ דאָרפֿס- ײד!...
אָבער קײן לשון האָט מען נישט: פֿאָרט אַ בעל-חוב פֿון טױזנט קאַרבן.
דער זײדע זיצט, װי נישט אים מײנט מען... פּֿלוצלינג עפֿנט זיך די טיר פֿון דער צװײטער שטוב, און ס'קומט אַרײַן ר' איטשע-װאָלף.
פֿאַרשעמט, באַהאַלט ער דאָס פּֿנים אין דער באָרד. –
זײַטשע מוחל... – זאָגט ער צום זײדן.
דער זײדע גײט אַרײַן אין דער צװײטער שטוב אַרײַן.
ר' איטשע- װאָלף בעט אים זיצן. –
איר זענט געקומען נאָך אײַער חוב – זאָגט ר' איטשע-װאָלף אומעטיק, און די ליפּֿן שאָקלען זיך בײַ אים. –
חוב, נישט חוב, – זאָגט דער זײדע מיט געבײזער – אָבער װאָס באַהאַלט מען זיך פֿאַר מיר? –
כ'װעל אײַך זאָגן דעם אמת – ענטפֿערט ר' איטשע-װאָלף – כ'שעם מיך פֿאַר אײַך און... כ'האָב פֿאַר אײַך מורא. –
מורא?... –
װונדערט זיך דער זײדע – װאָס בין יעך, חלילה, אַ גזלן?
אַ בער?...
װערט שױן ר' איטשע-װאָלף דערמוטיקט, אי פֿון זײדנס רײד, אי פֿון זײַן מילד פּֿנים, כאַפּֿט ער זיך אָן בײ דער באָרד און לערנט פּֿשט:
– איך געדענק נאָך גוט, ר'... ר'... האָט קײן פֿאַריבל נישט, װי איז אײַער נאָמען?...
איך געדענק נאָך גוט דעם סענקעװאַטן שטעקן, װאָס איר האָט אױף מיר אױפֿגעהױבן, װען איך האָב נישט געװאָלט אַראָפּ פֿון דער בריטשקע... איז מה-דאָך, איך האָב אײַך בלױז פּֿוגע- בכּבֿוד געװען, זענט איר גרײט געװען צו דורסן, מכּל-שכּן נאָך, אַז איך בין אײַך אַ בעל-חוב פֿון טױזנט קאַרבן... האָט זיך דער זײדע אַ ביסל פֿאַרשעמט.
ס'האָט אים פֿאַרדראָסן אױף זיך: „אַ ײִד װײ געטון...“ פֿרעגט ער: – קאָנט איר מיר טאַקע, ר' איטשע-װאָלף, איצט דעם חוב נישט אָפּֿגעבן? –
כ'קאָן אסור נישט איצט – זאָגט דער װאַלד-סוחר. –
און צו יום-טוב גײט... – זאָגט אַזױ װי פֿאַר זיך דער זײדע. –
און אױף יום-טוב איז אװדאי נישטאָ, – כאַפּֿט אונטער דער זײדע – האַ?...
געטראָפֿן?...
איז װאָס-זשע שװײַגט מען?...
איז װאָס-זשע, אַז מען באָרגט בײַ מיר נאָך עטלעכע הונדערט קאַרבן?
װאָס האָט מען מורא, אַז עס װעט חלילה נישט זײַן אָפּֿצוגעבן און װו איז בטחון, ר' איטשע-װאָלף?...
נו מילא, װאָס איז דאָ לאַנג צו ברײַען... דער זײדע האָט געבאָרגט נאָך דרײַ הונדערט קאַרבן, און עטלעכע װאָכן נאָכן פּֿסח האָט ר' איטשע-װאָלפֿן אָפּֿגעגליקט צו פֿאָרקױפֿן גוט אַ טראַנספּֿאָרט געהילץ, און ער האָט געקאָנט אָפּֿגעבן דעם גאַנצן חוב מיט אַ גרױסן שײנעם דאַנק פֿאַר אַ צולאָג, װײַל, װי געזאָגט, קײן פּֿראָצענט האָט דער זײדע נישט גענומען.
און װי ר' איטשע-װאָלף האָט נישט געזאָלט פֿײנט האָבן אין האַרץ אַן עם-הארץ, און װי ער זאָל נישט געדענקען אָן דער גמרא „אַן עם-הארץ מעג מען צערײַסן װי אַ פֿיש“, האָט ער דאָך
געמוזט מודה זײַן, אַז בטחון זאָל מען זיך גײן לערנען דװקא בײַ דאָרפֿישע ײדן.
יאָ.
דאָס איז געװען אײן מאָל אַ מעשה.
אָבער נסים טרעפֿן זיך נישט אַלע טאָג, און אַזױ װי ר' איטשע-װאָלפֿן האָט זיך געהאַט צוגעטשעפּֿעט די אָרימקײט, אַזױ האָט זי זיך נישט געװאָלט פֿון אים אָפּֿטשעפּֿען.
ער איז געגאַנגען מטה, מטה – אַראָפּ, אַראָפּ, און געװאָרן, לא-עלינו, מיט יעדן טאָג אַ גרעסערער אָרימאַן.
אָט אַזױ איז עס צוגעקומען דערצו, אַז ר' איטשע-װאָלף האָט זיך משדך געװען מיטן זײדן.
און אפֿשר װאָלט גאָר דער זײדע נישט געװאָלט שטײַגן אַזױ הױך, נאָר פֿון אײן זײט האָט זיך דאָ אַרײַנגעמישט ר' איטשע- װאָלפֿס רבי אַלײן – אַ הימל-זאַך – און פֿון דער צװײטער זײַט איז דער זײדע געװען גוט אָנגעלערנט מיטן שידוך פֿון זײַן ערשטן זון, װאָס איז נעבעך אַרײנגעפֿאַלן אין גראָבע הענט און אַ גאַנץ לעבן זיך געמוטשעט – סײַ- װי, זעט אױס, די זאַך איז געװען אַ באַשערטע... גענוג איז אױך די מעשה מיט דעם עלטערן זונס שידוך און װײַזט דערױף, אַז דער זײדע, כאָטש אַ פּֿשוטער, האָט ליב געהאַט אַ װיץ, אפֿילו װען עס איז אים גאָר שװער געװען אױפֿן האַרץ.
דעם ערשטן שידוך האָט דער זײדע געטון מיט אַ שטאָטישן מילנער, אַ ײִד זײַנס גלײַכן; אָבער װי ס'האָט זיך שפּֿעטער אַרױס געװיזן, איז יענער געװען אַ גראָב נפֿש און אַ קמצן.
נאָך דעם װי מ'האָט שױן געהאַט אָפּֿגעשמועסט אַ זמן-חתונה, פֿרעגט דער זײדע, גלאַט אַזױ צו פֿרעגן:
– װי מײנט דער מחותּן איז גלײַכער צו קומען: מיט דער פֿור, צי מיט דער באַן? – (
די באַנען זענען דעמאָלט נאָר-װאָס געהאַט אױפֿגעקומען).
ענטפֿערט דעם זײדנס מחותּן, װי צו אַ גראָב נפֿש צושטײט: – נאַדיר גאָר באַנען!..
פֿון מײַנעט װעגן קאָנט איר זיך רוקן אױפֿן אחור... נו, פֿרעגט שױן נישט... האָט זיך דאָס דער זײדע גערוקט!...
איז דאָס געװען אַ רוקעניש!...
מען האָט שױן די כּלה באַזעצט, מײדלעך טאַנצן, דער מאַרשאַליק באַזינגט, קלעזמאָרים שפּֿילן – די מחותּנים פֿון חתנס צד זענען נישטאָ.
ס'װערט נײַן דער זײגער, שױן צען, שױן האַלבע נאַכט – דער חתן איז נישטאָ.
די מײדלעך פֿאַלן פֿון די פֿיס, די ליכט גײען אױס, מען שיקט אַרױס אױף װעגן רײַטערס, מען קלערט שױן איבער׃ אפֿשר עפּֿעס אַן אומגליק געשען? –
אָבער גאָרנישט׃ מען הערט נישט, מען זעט נישט... ערשט צו מאָרגנס, אַרום דרײַ בײַ טאָג – די מחותּנים מיטן חתן קומען אָןַ גאַנץ און געזונט, גלײַך נישט זײ מײנט מען... נו, פֿרעגט שױן גאָרנישט, װאָס דאָרט איז געװען!
מען האָט זיך שיער געשלאָגן.
עס האָט שױן געהאַלטן דערבײַ, מען זאָל אָפּֿלאָזן דעם שידוך, נאָר מענטשן האָבן זיך ארײַנגעמישט און שלום געמאַכט.
אָבער די בושה פֿון דער כּלה!...
ערשט גײ מאַך אַ פֿרישע חתונה, גרײט צו אַ פֿרישע סעודה, די געסט זאָלן זיך קאָנען אָנפֿרעסן און אָנכליאָיען 8.
אַז דער קמצנישער מילנער האָט דאָס אױסגעהאַלטן, איז ער געװען אױס אײַזן.

בײַ דער „גילדערנער יױך“, װען ער האָט זיך שױן אַ ביסל באַרויִקט, דער מחותּן פֿון כּלהס צד, טוט ער אַזוי אַ ברום מיט פֿאַרדראָס: – זעך גאָרנישט געקאָנט אױספֿאָרן... – אַז מ'אי גאָרנישט געפֿאָרן – זאגט דער זײדע. –
ס'הײסט, מחותּן?... –
ס'הײסט׃ מ'אָט זיך גערוקט... לױטן מחותּנס עצה... – מחותּן מאַכט חוזק!...
ס'טײטש: גערוקט?... –
גערוקט... נו... אױפֿן אחור... אָ!
דער זײדע האָט געקענט אָפּֿטון אַ שפּֿיצל אױף טערקיש און אַרײנזאָגן אױך... אָבער מיטן שידוך איז דער זײדע אַרײַנגעפֿאַלן צו אַ גראָבן יונג אין דער האַנט און מהאי-טעמא
זיך נאָך מער גענומען רײַבן אָן די אײדעלע לײַט, און – זיך שלעכט אױסגעריבן... ער – װי ער, אָבער די קינדער זײַנע איז עס געגאַנגען, װי אַ רשע אױף יענער װעלט... די „גוטע-יאָר“ האָבן אים געצױגן, דעם זײדן, צו שטאָט... צו מענטשן... דער ײִנגערער זון דעם זײדנס – ירוחם האָט ער געהײסן, נאָכן עלטערזײדן – האָט גאָרנישט געהאַט קײן ליכטיק לעבן.
אַ ײִנגל – האָט ער ליב געהאַט פֿערד, ס'האָט אים געצױגן צו דער מיל, צו פֿעלדער, צום סטאַװ מיט פֿיש; אָנשטאָט דעם אָבער, האָט ער געמוזט שלאָפֿן בײַם שטאָטישן מלמד אױפֿן פּֿיעקעליק און לערנען די הײליקע תּורה.
אַלע מאָל איז ירוחמל אַנטלאָפֿן אַהײם, און יעדעס מאָל האָט מען אים מיט גרױס „פֿאַראַד“ צוריקגעפֿירט אין חדר אַרײַן.
פֿאַר אַ שטראָף פֿלעגט מען דאָס
בחורל אַלע אין דער פֿרי אָפּֿשמײַסן, און געשמיסן האָט נישט בלױז דער רבי מיטן קאַנטשיק, נאָר אַלע תּלמידים האָבן געהאַלטן ריטער אין די הענט און יעדער האָט געגעבן אַ שמיץ.
דער שטײגער בײַ אַזאַ מלקות איז געװען, אַז װען אַ ײִנגל האָט געהאַט אַ בײז האַרץ אױפֿן געשמיסענעם, האָט ער געגעבן אַ שטאַרקן ריס, און װען ער איז געװען „חבר“, האָט ער געגעבן אַ לײַכט שמיצעלע, למראית-עין; אַזױ װי אָבער אױף דעם דאָרפֿס- ײִנגל האָבן אַלע געהאַט אַ בײז האַרץ, װי אױף אַ „מאַטשעק“, אַ דאָרפֿס-יונג, האָט יעדער אַרײַנגעלײגט דעם גאַנצן כּוח.
ירוחמל האָט נישט געװײנט, – ער איז געװען אַ עקשן – אָבער װײ געטון האָט אים פֿונדעסטװעגן, און ער האָט געשלונגען די טרערן.
דערנאָך, אַז מען האָט אים חתּונה געמאַכט מיט ר' איטשע- װאָלפֿס טאָכטער, מען האָט אים אַרײַנגעשטופּֿט אין אַ זײַדענער בעקעשע, איז אים געװאָרן נאָך ערגער: דאָס יונגע, פֿרומע װײַבל האָט אים דעם טױט געמאַכט מיט איר צניעות, מיט אירע זיבן מאָל זעקס-און-דרײַסיק טבילות, און אַ גאַנץ לאַנגע צײַט האָט געדױערט, ביז ער האָט זיך צוגעװױנט צו איר.
מיט דעם זײַדנצײַג, איבעריקנס, האָט זיך דער זײדע אױך נישט איבעריק גוט געפֿילט.
שטעלט זיך פֿאָר׃ אַ מענטש איז געװױנט אַ גאַנץ לעבן אין קאַפּֿאָטעס פֿון פּֿױעריש צײַג, און דאָ, אױף דער עלטער, צו ירוחמלס חתּונה, האָט ער געמוזט אױף זיך אַרױפֿציען דעם „בגד-משי“.
ער קער װיסן, אַז ר'איז פֿון הײַנט אָן ר' איטשע- װאָלפֿס מחותּן – האָט מען אים אײַנגערױמט אױפֿן אױער.

נו, מילא... דער זײדע האָט פֿאַרצײלט, אַז ער האָט זיך אין דעם זײַדענעם בגד געפֿילט אַזױ לײַכט, אַז ס'האָט זיך אים כּסדר געדאָכטן: ער גײט אין די אונטערװעש... אַז
האָט זיך אָבער ירוחם צוגעװױנט צו זײַן װײַב, און די צנועה האָט זיך צוגעװױנט צו איר מאַן, איז עס געגאַנגען, װי פֿון אַ לעכערדיקן זאַק... הענעלע – אַזױ האָט געהײסן ירוחמס װײַב – האָט שטענדיק געטראָגן אַ בױך אונטער דער נאָז, און געשיט מיט קינדערלעך, װי אַ קאָזע מיט באָבקעס – אַלע יאָר אַ קינדעלע.
נאָך צװעלף יאָר צוזאַמענלעבן פֿון פּֿאָרפֿאָלק, האָבן נאָר צװײ געפֿעלט צו אַ טוץ.
שטענדיק זענען אין שטוב געהאָנגען נאַסע װינדעלעך.
דרײַ שװאַלבן האָבן זיך אַריבערגעפּֿעקלט אױף יענער װעלט פֿון פֿאַרשידענע עפּֿידעמיעס׃ פּֿאָקן, שאַרלעך, דיפֿטעריט... אַ פֿערטס האָט דער קברן גענומען אין בוזים פֿון זײַן גרױסן, שװאַרצן כאַלאַט, שױן אַ היפּֿש ילד; און שױן גאָר צום סוף, נאָך אַ הפֿסקה פֿון שײנע יאָרן, איז בײַ הענעלען געבױרן געװאָרן אַ קלײנס, אָבער גאָר אַ פּֿיטשינקס – אַ זיבעלע, און מיט דעם דאָזיקן „אױסקראַצעכץ“ האָט זיך הענעלעס טראַכט פֿאַרמאַכט.
דאָס איז שױן געשען אין דער סאַמע מלחמה װען איבערן שטעטל זענען געפֿלױגן גראַנאַטן, אין אַ קעלער, צװישן צרות און פּֿײַן.
דער טאַטע איז דערבײַ שױן נישט געװען.
דעם טאַטן ירוחם האָבן קאָזאַקן מיטגעשלעפּֿט אַלס „זאַקלאַדניק“ און אױפֿגעהאָנגען צוזאַמען מיט נאָך אַ מנין ײִדן הינטער פּֿראַשניק.
װעגן דעם דאָזיקן צאָרן, װעגן דעם מאַנס קידוש-השם, האָט זיך הענעלע דערװוּסט ערשט שפּֿעטער, װען זי איז אױפֿגעשטאַנען פֿון דער קימפּֿעט, און אין שטעטל זענען געװען די עסטרײַכער.

דאָס אומגליק האָט זי אױפֿגענומען כּמעט גלײַכגילטיק.
זי האָט גאַָרנישט געזאָגט׃ האָט נישט געװײנט, האָט נישט געקלאָגט, האָט נישט געריסן די האָר פֿון קאָפּֿ.
זי האָט אָנגעהױבן אַ סך צו דאַװענען, געזאָגט תּחינות מיט אַ טרוקן קול.
זי האָט געזאָגט טעג, געזאָגט נעכט, און צום זאָגן האָט גאָר קײן סוף נישט גענומען... זי איז משוגע געװאָרן פֿאַר צרות, הענעלע ר' איטשע-װאָלפֿס, און אײן מאָל, װען קײנער איז אין שטוב נישט געװען, האָט זי זיך אַראָפּגעװאָרפֿן פֿון גאַניק און געשטאַָרבן אין גרױסע יסורים.
אַ תּכלית אַזאַ פֿון טאַטע-מאַמע און עלף קינדער... דאָס זײגלינג האָט מען געגעבן צו אַ פּֿױערטע אױפֿן דאָרף צו דערציִען; די איבעריקע, בײַם לעבן געבליבענע קינדער, האָט משפּֿחה אין פֿאַרשידענע שטעט צו זיך גענומען.
דער זײדע איז געװען אַ מכניס-אורח – האָבן זײַנע אײניקלעך אין די װינקלען בײ פֿרעמדע טישן געגעסן... צוגעװאַרימט... אַז אָך און װײ טאַטע-מאַמע אין קבר... דער עלטסטער פֿון די יתומים האָט געהײסן נתן און איז געװאָרן אַ פּֿראָסטער אַרבעטאָרער – אַ גאַרבער; און דער צװײטער נאָך אים האָט געהײסן שמעון – שמעון שיפֿריס האָט ער געהײסן.
ער האָט זיך געבילדעט, געהאַלטן גוט די פֿעדער אין דער האַנט און געמאַכט אַ קאַריערע...
"און דער נעמיראָװער פֿלעגט סליחות-צײַט יעדן פֿרימאָרגן נעלם װערן!
פֿאַרשװוּנדן!
מען פֿלעגט אים נישט זען אין ערגעץ: נישט אין שול, נישט אין בײדע בתּי-מדרשים, נישט בײַ אַ מנין, און אין דער הײם אַװדאי און אַװדאי נישט.
די שטוב איז געשטאַנען אָפֿן.
װער עס האָט געװאָלט, איז אַרײַן און אַרױסגעגאַנגען; געגנבֿעט בײַם רבין האָט מען נישט, אָבער קײן לעבעדיק באַשעפֿעניש איז אין שטוב נישט געװען.
װוּ קען זײַן דער רבי?
װוּ זאָל ער זײַן?
מן-הסתּם אין הימל!
װײניק געשעפֿטן האָט אַ רבי פֿאַר ימים-נוראָים צו פֿאַרזאָרגן?
ייִדעלעך, קײן עין-הרע, דאַרפֿן פּרנסה, שלום, געזונט, גוטע שידוכים, װילן גוט און פֿרום זײַן, און די זינד זענען דאָך גרױס, און דער שׂטן מיט זײַנע טױזנט אױגן קוקט פֿון אײן עק װעלט ביז דער צװײטער, און ער זעט, און פֿאַרקלאָגט, װער זאָל העלפֿן, אַז נישט דער רבי?
  און מסרט...און אַזױ האָט דער עולם געטראַכט.
לאַכט ער!
איר קענט   אײן מאָל איז אָבער אָנגעקומען אַ ליטװאַק דאָך די ליטװאַקעס: פֿון מוסר-ספרים האַלטן זײ װײניק, דערפֿאַר שטאָפּן זײ זיך אָן מיט ש""ס ופסקים.
װײַזט דער ליטװאַק אַ די אױגן שטעכט ער אױס.
אַפֿילו משה רבינו, װײַזט   בפירושע גמרה ער, האָט בײַם לעבן נישט געקאָנט אַרױף אױפֿן הימל, נאָר געהאַלטן זיך צען טפֿחים אונטערן הימל!
נו, גײ שפּאַר זיך מיט אַ ליטװאַק!
װוּ דען קומט אַהין דער רבי?"

מײַן דאגה!
ענטפֿערט ער און ציט מיט די אַקסל, און תּוך כּדי   דיבור (װאָס אַ ליטװאַק קען!)
איז ער זיך מיישבֿ צו דערגײן די זאַך. ***
נאָך דעם זעלבן פֿאַרנאַכט, באַלד נאָך מעריבֿ, גנבֿעט זיך דער ליטװאַק צום רבין אין חדר אַרײַן, לײגט זיך אונטערן רבינס בעט, און ליגט.
ער מוז אָפּװאַרטן און זען, װוּ דער רבי קומט אַהין, װאָס ער טוט סליחות-צײַט.
אַן אַנדערער װאָלט אפֿשר אײַנגעדרעמלט און פֿאַרשלאָפֿן די צײַט, אַ ליטװאַק טוט זיך אַן עצה: לערנט ער זיך אױסנװײניק אַ גאַנצע מסכתּא!
איך געדענק שױן נישט, חולין צי נדרים!
פֿאַר טאָג הערט ער, װי מען קלאַפּט צו סליחות.
דער רבי איז שױן ניט געשלאָפֿן אַ צײַט.
ער הערט אים שױן אפֿשר אַ גאַנצע שעה קרעכצן.
װער עס האָט געהערט דעם נעמיראָװער קרעכצן װײס, װיפֿל צער פֿאַר כּל ישׂראל, װיפֿל יסורים עס האָט געשטעקט אין זײַן יעדן קרעכץ...די נשמה פֿלעגט אױסגײן הערנדיק דאָס קרעכצן!
אַ ליטװאַק האָט דאָך אָבער אַן אײַזערן האַרץ, הערט ער צו און ליגט בעט,   זיך װײַטער!
דער רבי ליגט זיך אױך: דער רבי, זאָל לעבן, אױפֿן דער ליטװאַק אונטערן בעט. ***
דערנאָך הערט דער ליטװאַק, װי די בעטן אין הױז הײבן אָן סקריפּען...װי די בני-בית כאַפּן זיך אַרױס פֿון די בעטן, װי מען מורמלט אַ ייִדיש װאָרט, מען גיסט װאַסער אױף די נעגל, עס קלאַפּן אױף און צו די טירן...דערנאָך איז דער עולם אַרױס פֿון שטוב, עס װערט װײַטער שטיל און פֿינצטער, דורכן לאָדן שײַנט קױם אַרײַן אַ קלײן ביסל ליכט פֿון דער לבֿנה... מודה האָט ער געװען, דער ליטװאַק, אַז װען ער איז געבליבן אײנער אַלײן מיטן רבין, איז אים באַפֿאַלן אַן אימה, די הױט איז שױן אים
אױפֿגעלאָפֿן פֿאַר שרעק, די װאָרצלען פֿון די פּאות האָבן אים געשטאָכן אין די שלײפֿן װי די נאָדלען.
אַ קלײניקײט: מיטן רבין, און סליחות-צײַט, פֿאַר טאָג, אַלײן אין שטוב... אַ ליטװאַק איז דאָך אָבער אײַנגעשפּאַרט, ציטערט ער װי אַ פֿיש אין װאַסער און ליגט. ***
ענדלעך שטײט דער רבי זאָל לעבן אױף... פֿריִער טוט ער װאָס אַ ייִד דאַרף טאָן...דערנאָך גײט ער צו צו דעם קלײדער-אַלמער און נעמט אַרױס אַ פּעקל...עס באַװײַזן זיך פּױערישע קלײדער: לײַװנטענע פּלודערן, גרױסע שטיװל, אַ סיערמענגע, אַ גרױס פֿוטערן היטל מיט אַ ברײטן לאַנגן לעדערנעם פּאַס, אױסגעשלאָגן מיט מעשענע נעגעלעך.
דער רבי טוט עס אָן.... פֿון דער קעשענע פֿון סיערמענגע שטאַרט אַרױס אַן עק פֿון אַ גראָבן שטריק...פֿון אַ פּױערישן שטריק!
נאָך!
  דער רבי גײט אַרױס; דער ליטװאַק דורכגײענדיק טרעט אָפּ דער רבי אין קיך, בײגט זיך אײַן, פֿון אונטער אַ בעט נעמט ער אַרױס אַ האַק, פֿאַרלײגט זי הינטערן פּאַס און גײט אַרױס פֿון שטוב.
דער ליטװאַק ציטערט, נאָר ער טרעט נישט אָפּ. ***
אַ שטילער, ימים-נוראָימדיקער פּחד װיגט זיך איבער די טונקעלע גאַסן.
אָפֿט רײַסט זיך אַרױס אַ געשרײ פֿון סליחות פֿון ערגעץ אַ מנין, אָדער אַ קראַנקער קרעכץ פֿון ערגעץ אַ פֿענצטער...דער רבי האַלט זיך אַלץ אין די זײַטן פֿון די גאַסן, אין די שאָטן פֿון די
הײַזער...פֿון אײן הױז צום אַנדערן שװימט ער אַרױס און דער ליטװאַק נאָך אים... און דער ליטװאַק הערט, װי זײַן אײגן האַרצקלאַפּן מישט זיך צוזאַמען מיטן קול פֿון רבינס שװערע טריט; אָבער גײן גײט ער, און קומט צוזאַמען מיטן רבין אױס דער שטאָט אַרױס. ***
הינטער דער שטאָט שטײט אַ װעלדל.
דער רבי, זאָל לעבן, נעמט זיך אין װעַלדל אַרײַן.
ער מאַכט אַ דרײַסיק-פֿערציק טריט און שטעלט זיך אָפּ בײַ אַ בײמל און דער ליטװאַק װערט ניבֿהל ונשתּומם זײענדיק, װי דער רבי נעמט אַרױס פֿון פּאַס די האַק און שלאָגט אין בײמל אַרײַן.
ער זעט װי דער רבי האַקט און האַקט, ער הערט װי דער בײמל קרעכצט און קנאַקט.
און דאָס בײמל פֿאַלט, און דער רבי שפּאַלט אױף דינע שײַטלעך; און ער מאַכט זיך   עס אױף ליפּעס...די ליפּעס אַ בינטל האָלץ, נעמט עס אַרום מיטן שטריק פֿון קעשענע, ער װאַרפֿט דאָס בינטל האָלץ איבער די פּלײצעס, שטעקט צוריק אַרײַן די האַק אינעם פּאַס, לאָזט זיך אַרױס פֿון װאַלד און גײט צוריק אין שטאָט אַרײַן.
אין אַ הינטערגעסל שטעלט ער זיך אָפּ בײַ אַן אָרעם, האַלב אײַנגעבראָכן הײַזל און קלאַפּט אָן אין פֿענצטערל.
װער איז?
פֿרעגט מען דערשראָקן פֿון שטוב אַרױס.
דער ליטװאַק   דערקענט, אַז עס איז אַ קול פֿון אַ ייִדענע, פֿון אַ קראַנקער ייִדינע.
יאַ!
ענטפֿערט דער רבי אױף פּױעריש לשון.
  קטאָ יאַ?
פֿרעגט מען װײַטער פֿון שטוב.
  און דער רבי ענטפֿערט װײַטער, אױף מאַלאָרוסיש לשון: װאַסיל.
װאָס פֿאַר אַ װאַסיל און װאָס װילסטו, װאַסיל?
 
האָלץ, זאָגט דער פֿאַרשטעלטער װאַסיל, האָב איך צו פֿאַרקױפֿן   זײער ביליק...בחצי-חינם האָלץ!
און, ניט װאַרטנדיק אױף אַ תּשובֿה, נעמט ער זיך אין שטוב אַרײַן.
דער ליטװאַק גנבֿעט זיך אױך אַרײַן און, בײַם גרױען ליכט פֿון פֿריִען מאָרגן, זעט ער אַן אָרעמע שטוב, צעבראָכן, אָרעם כּלי-בית...אין בעט ליגט אַ קראַנקע ייִדענע, פֿאַרװיקלט מיט שמאַטעס, און זי זאָגט מיט אַ ביטער קול: קױפֿן?
מיט װאָס זאָל איך קױפֿן?
װוּ האָב איך, אָרעמע אַלמנה,   געלט?
איך װעל דיר באָרגן!
ענטפֿערט דער פֿאַרשטעלטער װאַסיל, אין   גאַנצן זעקס גראָשן!
פֿון װאַנען װעל איך דיר באַצאָלן?
קרעכצט די אָרעמע ייִדענע.
  נאַריש מענטש, מוסרט זי דער רבי: זע, דו ביסט אַן אָרעמע   קראַנקע ייִדענע און איך געטרױ דיר דאָס ביסל האָלץ, איך בין בטוח, אַז דו װעסט באַצאָלן, און דו האָסט אַזאַ שטאַרקן, גרױסן גאָט, און געטרױסט אים נישט...און האָסט אױף אים אױף נאַרישע זעקס גראָשן פֿאַרן בינטל האָלץ קײן בטחון נישט!
און װער װעט מיר אײַנהײצן?
קרעכצט די אַלמנה: איך האָב דען   כּוח אױפֿצושטײן?
מײַן זון איז אױף דער אַרבעט געבליבן.
איך װעל דיר אײַנהײצן אױך, זאָגט דער רבי.
  *** און, אַרײַנלײגנדיק דאָס האָלץ אין אױװן, האָט דער רבי, קרעכצנדיק, געזאָגט פֿון סליחות דעם ערשטן פּיזמון.... און אַז ער האָט עס אונטערגעצונדן און דאָס האָלץ האָט פֿרײלעך געברענט, האָט ער געזאָגט, שױן אַ ביסל לוסטיקער, פֿון די סליחות דעם צװײטן פּיזמון....
דער דריטן פּיזמון האָט ער געזאָגט, װען עס האָט זיך אױסגעברענט און ער האָט די בלעך פֿאַרמאַכט.... *** דער ליטװאַק װאָס האָט דאָס אַלץ געזען איז שױן געבליבן אַ נעמיראָװער חסיד.
און שפּעטער, אױב אַ חסיד האָט אַ מאָל דערצײלט, אַז דער נעמיראָװער הײבט זיך אױף, סליחות-צײַט, יעדן פֿרימאָרגן און פֿליט אַרױף אין הימל אַרײַן, פֿלעגט שױן דער ליטװאַק נישט לאַכן, נאָר צוגעבן שטילערהײט: אױב נישט נאָך העכער!
   באַאַרבעט און צוגעגרײט פֿון משה פֿעלער, לעאָנאַרד פּראַגער, נח מילער און רפֿאל פֿינקל.

דאָס איז אַ געשיכטע, װאָס איז געשען אין טורבין.
אין טורבין איז געװען אַ מאָל אַ טרעגער, האָט ער געהײסן טוביה און איז געװען אַ גרױסער אָרעמאַן, אײן מאָל, דאָנערשטיק, שטײט ער אַזױ אין מאַרק, מיט די פּאָלעס פֿאַרשאַרצט אונטערן שטריק אױף די לענדן, און קוקט אױס, פֿון װאַנען עס װעט קומען זײַן הילף, ער זאָל פֿאַרדינען עפּעס אױף שבת.
און דאָ שטײען די געװעלבן אַרום און אַרום לײדיק.
אין יוצא ואין בא, מען זעט נישט, עס זאָל עמעצער קומען סחורה קױפֿן, עס זאָל זײַן װאָס אָפּצוטראָגן.
הײבט ער, נעבעך, אױף די אױגן צום הימל מיט אַ געבעט, ער זאָל, חלילה, קײן פֿאַרשטערטן שבת נישט האָבן, און זײַן װײַב סערל מיט די קינדערלעך זאָלן, חס-ושלום, נישט הונגערן אום שבת.
װי ער איז אַזױ מתפּלל, דערפֿילט ער, אַז עמעץ גיט אים אַ צי פֿאַר דער פּאָלע.
קוקט ער זיך אום, זעט ער פֿאַר זיך אַ דײַטשל, אָנגעטאָן װי אַ שיסער אין װאַלד, מיט אַ פֿעדער אױפֿן קאַפּעלושל און אַ גרינעם אױפֿלאָג אױפֿן שפּענצער.
און דאָס דײַטשל זאָגט צו אים אױף רײן דײַטש, װאָס מיר זעצן דאָ איבער אױף עברי-טײַטש, מיט די װערטער׃ – הער, טוביה, דיר איז באַשערט געװאָרן זיבן גוטע יאָר, זיבן יאָר פֿון מזל און הצלחה, און אוצרות געלט.
װענדט זיך עס אָבער אין דיר, װען דו װילסט האָבן די גוטע יאָר.
װילסטו, – װעט דיר אױפֿשײַנען דײַן מזל נאָך דעם הײַנטיקן טאָג, און אײדער עס װעט אונטערגײן די זון, װאָס שטײט דיר איבערן קאָפּ, װעסטו קאָנען אפּקױפֿן גאַנץ טורבין מיט דער סביבה, אָבער נאָך זיבן יאָר װעסטו צוריק װערן אַן אָרעמאַן, װי דו ביסט געװען, און װילסטו, – װעט די גוטע, געבענטשטע צײַט קומען ערשט צום סוף פֿון
דײַנע יאָרן, און דו װעסט אַװעקגײן פֿון דער װעלט דער גרעסטער גביר.
געװעזן איז עס, װי עס האָט זיך אַרױסגעװיזן, אליהו הנביא, װאָס האָט זיך, װי זײַן שטײגער איז, אין אַ דײַטשל פֿאַרשטעלט.
טוביה אָבער האָט געמײנט, אַז עס איז, להבדיל אלף הבדלות, אַ פּראָסטער כּישוף-מאַכער, ענטפֿערט אים׃ מײַן ליב דײַטשל, לאָז דו מיך געמאַך, װאַרום איך בין, נישט פֿאַר דיר געדאַכט, אַ גרױסער עני ואביון, איך האָב אױף שבת נישט.
און איך האָב דיר נישט מיט װאָס צו באַצאָלן פֿאַר דײַנע עצות מיט דײַן טרחה.
אַז דאָס דײַטשל אָבער האָט אים נישט אָפּגעלאָזט און איבערגעחזרט אים די װערטער אײן מאָל, צװײ מאָל און דרײַ מאָל, איז עס טוביהן שױן אַרײַן אין קאָפּ, ענטפֿערט ער אים׃ – װײסטו װאָס, ליב דײַטשל, אױב דו מײנסט עס ערנסט מיט מיר און ביסט נישט קײן לועג לרש, און דו פֿרעגסט מיר באמת, מוז איך דיר זאָגן, אַז איך בין מיך נוהג, בײַ יעדער זאַך, װאָס קומט מיר פֿאָר, זיך אַן עצה צו האַלטן מיט מײַן װײַב סערל און אָן איר קאָן איך דיר קײן קלאָרע תשובה נישט געבן.
זאָגט אים דאָס דײַטשל, אַז עס איז זײער אַ גוטע זאַך, זיך אַן עצה צו האַלטן מיט דער פֿרױ, און ראָט אים, ער זאָל זי גײן פֿרעגן, און ער, דאָס דײַטשל הײסט עס, װעט דאָ שטײן און װאַרטן אױף אַ תשובה.
טוביה קוקט זיך נאָך אַ מאָל אום אין אַלע זײַטן, קײן פֿאַרדינסט זעט ער נישט, טראַכט ער זיך, װאָס ער קאָן דאָ אָנװערן, ער װעט אַהײמגײן פֿרעגן.
לאָזט ער אַראָפּ די פּאָלעס און גײט אַרױס הינטער דער שטאָט װוּ ער האָט געװױנט, כּמעט שױן אױפֿן פֿעלד, אין אַ לײמען שטיבל, איבערשמועסן זיך מיט סערל זײַן װײַב.
װי סערל האָט אים דערזען דורך דער אָפֿענער טיר (עס איז זומער געװען), איז זי אים אַרױסגעלאָפֿן אַנטקעגן מיט גרױס שׂמחה, זי האָט געמײנט, אַז ער ברענגט איר אָן התחלה אױף שבת, זאָגט ער איר אָבער׃
– נײן, סערל, זײַן ליבער נאָמען האָט מיר נאָך קײן מאָל פֿאַרדינסט נישט באַשערט, דערפֿאַר אָבער איז צו מיר געקומען אַ דײַטשל... און ער דערצײלט איר אַזױ און אַזױ, באשר בכן, דאָס דײַטשל זאָגט, אַז עס איז אים באַשערט זיבן גוטע יאָר, און עס װענדט זיך אָן אים, װען די גוטע יאָר זאָלן קומען, אַצינד אָדער פֿאַר דער פּטירה, פֿרעגט ער בײַ איר אַן עצה׃ װען?
טראַכט סערל נישט לאַנג און ענטפֿערט אים׃ – גײ, מײַן ליבער מאַן, און זאָג דעם דײַטשל, אַז דו װילסט די זיבן גוטע יאָר אױף דער רגע! –
פֿאַר װאָס, סערל? –
פֿרעגט טוביה פֿאַרװוּנדערט, – נאָך זיבן יאָר, װעלן מיר דאָך װערן צוריק אָרעמע לײַט, און דעם יורד איז דאָך ערגער, װי אַ פּראָסטן אָרעמאַן? –
פֿאַרזאָרגט נישט, מײַן ליבער גוטער פֿרײַנט, די װעלט.
דערװײַל נעם, װאָס מען גיט דיר און זאָג׃ ברוך ה' יום יום!
בפֿרט, אַז מען דאַרף חדר-געלט פֿאַר די קינדער, מען האָט זײ מיר אַהײמגעשיקט, אָט זע, װי זײ שפּילן זיך אין זאַמד.
דאָס איז גענוג געװען, טוביה זאָל צוריק לױפֿן צום דײַטשל מיט אַ קלאָרער תשובה, אַז ער װיל די זיבן גוטע יאָר תוך כּדי דבור.
זאָגט אים דאָס דײַטשל׃ – רעכן נאָר איבער, טוביה, הײַנט ביסטו אַ מענטש מיט כּוח און קאָנסט פֿאַרדינען, אַ מאָל מער, אַ מאָל װײניקער... װאָס װעט אָבער זײַן שפּעטער, אַז דו װעסט עלטער װערן און װעסט זײַן אַ יורד, און אַזױ פֿיל כּוח צו דער אַרבעט װעסטו אױך נישט האָבן –
ענטפֿערט טוביה׃ – הער, דײַטשל, מײַן װײַב סערל װיל באַלד.
ערשטנס, זאָגט זי, ברוך ה' יום יום און הײסט אױף שפּעטער נישט זאָרגן, און צװײטנס, האָט מען אונדז די קינדער פֿון חדר אַהײמגעשיקט... אױב אַזױ – זאָגט אים דאָס דײַטשל, – גײ אַהײם, און אײדער דו װעסט קומען אין שטוב אַרײַן, װעסטו זײַן אַן עושר!
װיל ער אים פֿאָרט איבערפֿרעגן װעגן נאָך די זיבן יאָר, איז אים אָבער דערװײַל דאָס דײַטשל פֿאַרשװוּנדן געװאָרן.
גײט ער, טוביה, אַ הײם.
געװױנט, האָבן מיר שױן געזאָגט, האָט טוביה הינטער דער שטאָט, כּמעט אױפֿן פֿרײַען פֿעלד.
קומט ער צו צו דער שטוב, זעט ער, װי די קינדער שפּילן זיך הינטער דער שטוב אין זאַמד, גײט ער צו, דערזעט ער, אַז זײ שאַרן אַרױס פֿון אַ גריבל נישט קײן זאַמד, נאָר רײן גאָלד, טאַקע זהב טהור... פֿאַרשטײט זיך, אַז מער האָט מען נישט געדאַרפֿט, עס האָבן זיך שױן אָנגעהױבן די זיבן יאָר, די זיבן מזלדיקע יאָר...  די צײַט לױפֿט אָבער פֿײל פֿון בױגן און זיבן יאָר גײען אַריבער געשװינד.
קומט נאָך די זיבן יאָר דאָס דײַטשל צו טוביהן, אים אָנצוזאָגן, אַז די זיבן יאָר זענען אַריבער און אַז הײַנט פֿאַר נאַכט װעט נעלם װערן דאָס גאָלד אין דער ערד.
דאָס גאָלד אין שטוב און אפֿילו דאָס גאָלד, װאָס זײ האָבן געקאָנט באַהאַלטן בײַ לײַטן... טרעפֿט ער טוביהן, װי ער שטײט אין מיטן מאַרק, װי פֿאַר זיבן יאָר, מיט די זעלביקע פֿאַרשאַרצטע פּאָלעס אונטער די לענדן און קוקט אױס אױף אַ פֿאַרדינסט.
זאָגט ער אים׃ הער, טוביה, די זיבן יאָר זענען אַריבער!
ענטפֿערט אים טוביה׃ גײ זאָג מײַן װײַב סערל, װײַל דאָס עשירות איבער די גאַנצע זיבן יאָר איז געװען בײַ איר אין דער האַנט.

גײען זײ בײדע אַרױס הינטער דער שטאָט, און קומען צום זעלביקן לײמענעם הײַזל אױפֿן פֿעלד און טרעפֿן סערלען פֿאַר דער טיר.
און זי איז אױך אָרעם געקלײדט װי אַ מאָל, נאָר איר פּנים שמײכלט.
זאָגט איר דאָס דײַטשל מיט די זעלביקע װערטער, אַז די זיבן גוטע יאָר זענען אַװעק.
ענטפֿערט זי אים, אַז זײ האָבן קײן גוטע יאָר נאָך נישט אָנגעהױבן צו האָבן, אַז זײ האָבן קײן מאָל נישט געהאַלטן דאָס געלד פֿאַר זײער אײגנס, װײַל, װאָס אַ מענטש פֿאַרדינט מיט זײַנע צען פֿינגער, דאָס איז זײַנס, און אַזױ עשירות, װאָס קומט אָן שװײס און אומגעזוכט, איז נאָר אַ פּקדון, װאָס זײַן ליבער נאָמען לאָזט איבער בײַ מענטשן אין די הענט פֿאַר אָרעמע לײַטס װעגן... זי האָט נאָר פֿון גאָלד אױף שכר למוד גענומען, דאָס איז גאָטס תּורה, מעג מען פֿאַר זײַן תּורה מיט זײַן גאָלד צאָלן, מער נישט!
און אױב זײַן ליבער נאָמען האָט פֿון הײַנט אָן אַ בעסערן בעל פּקדון פֿאַר זײַן געלד, מהיכא תּיתא, זאָל ער צונעמען און איבערגעבן אַן אַנדערן!
אליהו הנביא האָט עס אױסגעהערט און איז נעלם געװאָרן.
ער האָט עס איבערגעגעבן דעם בית-דין של מעלה, און דער בית-דין של מעלה האָט געפּסקנט, אַז עס איז קײן בעסערער בעל פּקדון נישט פֿאַראַן, און די זיבן יאָר האָבן זיך נישט אױסגעלאָזט כּל-זמן טוביה און זײַן װײַב סערל האָבן געלעבט.

מײַנע גוטע מענטשן, הײַנט פֿירט אױס אַלע שידוכים ליבעלע די שדכנטע.
מ’פֿאַרליבט זיך און מ’הױבט זיך אָן אַרומפֿירן.
מ’פֿירט זיך אַזױ לאַנג ביז מ’קריגט זיך פֿײַנט.
אין מײַנע צײַטן האָט מען זיך פֿאַרלאָזט אױף טאַטע-מאַמע.
איך אַלײן האָב נישט געזען מײַן טאָדיען ביז צום באַדעקנס.
מ’האָט מיר אַראָפּגענומען דעם שלײַער פֿון פּנים און כ’האָב אים דערזען מיט דער רױטער באָרד און די צעשױבערטע פּאות.
ס’איז געװען נאָך שבֿועות און ער האָט געטראָגן אַ פֿוטער װי אין װינטער.
אַז כ’האָב נישט אַװעקגעחלשט, איז נסים פֿון הימל.
כ’האָב אָפּגעפֿאַסט אַ לאַנגן זומער-טאָג.
נו, װער מיר גוטס גינט, זאָל נישט האָבן קײן ערגער לעבן װי איך האָב געהאַט מיט מײַן מאַן.
אַ מליץ-יושר זאָל ער זײַן.
מ’טאָר עס נישט זאָגן.
נאָר כ’קען מיך קױם דערװאַרטן װען מיר װעלן װײַטער זײַן באַנאַנד.
יאָ, ליבע- שמיבע.
װאָס װײסט אַ יונג מײדל אָדער אַ יונג בחורל װאָס ס’איז גוט פֿאַר זײ?
מאַמעס האָבן געהאַט זײערע סימנים.
ס’איז געװען בײַ אונדז אין קראַסנאָסטאָװ אַ ייִדענע, רײצע לאה, און װען זי האָט געװאָלט אָנקוקן פֿאַר איר זון אַ כּלה, פֿלעגט זי אַרײַנפֿאַלן צו די מחותּנים באַלד אין דער פֿרי.
אַז ס’בעטגעװאַנט איז געװען קױטיק און די מױד איז איר אַנטקעגנגעקומען מיט צעקאָדלטע האָר און אַ צעריסענעם שלאָפֿראָק, האָט זי שױן פֿאַרשפּאָרט מיט איר צו רעדן.
נאָך אַ צײַט האָט מען זיך דערװוּסט פֿון אירע שטיק אין אַלע שטעטלעך אַרום און אַז מ’האָט זי דערזען גאַנץ פֿרי אין מאַרק, זענען אַלע מױדן געלאָפֿן פֿאַרקײטלען די טיר.
זי האָט געהאַט זעקס זין און אַלע געראָטענע.
שידוכים האָט זי גראָד געטאָן מיט זײ קרומע, אָבער דאָס איז אַ באַזונדערער זאַך.
אַ מײדל קאָן זײַן ביז דער חתונה רײן און זױבער און שפּעטער װערן אַ שליאָך.
אַלץ הענגט אָפּ אין מזל.

אָבער לאָמיר אײַך בעסער דערצײלן אַ מעשׂה.
אין הרוביעשױװ איז געװען אַ גבֿיר, ר’לעמל װאַגמײַסטער.
יענע יאָרן האָט מען קײנעם נישט גערופֿן מיטן צונאָמען, אָבער דער ר’לעמל איז געװען אַזאַ מאַגנאַט, אַז מ’האָט אים גערופֿן בײַם בײַנאָמען.
דאָס װײַב זײַנס האָט געהײסן אסתּר רױזע און געשטאַמט האָט זי גאָר פֿון גרױס-פּױלן.
זי שטײט מיר פֿאַר די אױגן: אַ שײן מענטש מיט אַ גרױסשטאָטישן געשטעל.
איבערן שײטל האָט אַלע מאָל געהאַנגען אַ שװאַרצער שאַל.
דאָס פּנים איז געװען װײַס און גלאַט װי בײַ אַ מײדל.
אױגן האָט זי גראָד געהאַט טונקעלע.
גוט גערעדט פּױליש, רוסיש, דײַטש, אפֿשר פֿראַנצױזיש אױך.
זי’ט אין יענע צײַטן געשפּילט פּיִאַנאָ.
אין די גרױסע בלאָטעס איז זי אַרױס פֿון שטוב מיט אָפּגעפּוצטע לעטשלעך און הױכע קנאָפֿלען.
כ’האָב זי אַ מאָל געזען היפּערן פֿון שטײן צו שטײן װי עפּעס אַ פֿױגל און מיט בײדע הענט האָט זי אונטערגעהױבן די פּאָלעס – אַ װאָרע פּריטש.
געהאַט האָט זי אײן זון, אַ בן-יחיד, בן-ציון, און דער בן- ציון איז געװען אַרײַנגעראָטן אין דער מאַמען װי צװײ טראָפּנס װאַסער.
מיר זענען געװען װײַטע קרובֿים, נישט פֿון איר צד, נאָר פֿון מאַנס צד.
דער בן-ציון – בענצע האָבן זײ אים גערופֿן – איז געװען, װי מ’זאָגט צו גאָט און צו לײַט: שײן, קלוג, געלערנט.
בײַ טאָג האָט ער געלערנט תּורה בײַם רבֿ.
בײַ נאַכט איז געקומען צו אים אַ לערער.
ער האָט געהאַט שװאַרצע האָר, װי די מאַמע, און אַ ליכטיק פּנים.
אַז ער איז אַרױס זומער אין דעם געהאָקטן קאַפּאָטקעלע מיט אַ שליץ פֿון הינטן, מיט די געמזענע שטיװעלעך, האָבן אַלע מײדלעך אים נאָכגעקוקט פֿון די פֿענצטער.
ס’פֿירט זיך אַז נדן גיט מען טעכטער, נישט זין, נאָר פֿאַר דעם בענצן האָט מען געהאַט אַװעקגעלײגט אין באַנק צען טױזנט רובל נדן.
ס’איז דען אַ נפֿקא מינה?
איבער הונדערט יאָר האָט ס’גאַנצע פֿאַרמעגן געזאָלט זײַן זײַנס.
מ’האָט אים גערעדט שידוכים מיט די רײַכסטע טעכטער, אָבער די אסתּר רױזע איז געװען אַן איבערקלײַבערין.
זי’ט נישט געהאַט װאָס צו טאָן, זי’ט געהאַלטן דרײַ דינסטן; ס’איז דאָרט געװען אַ משרת און אַ סטאַנגרעט אױך, און זי איז אַרומגעלאָפֿן אונקוקן כּלהס.
זי’ט שױן געהאַט אָנגעקוקט די שענסטע מײדלעך פֿון האַלב פּױלן, נאָר אין יעדער האָט זי געפֿונען עפּעס אַ חסרון: די איז נישט שײן גענוג, יענע איז נישט קלוג גענוג.
דער עיקר האָט זי געזוכט אײדלקײט, װײַל, זאָגט זי, אַז אַ נקבֿה איז אַ גראָבער פֿליגל, װערט דער מאַן אױסגעריסן.
כ’װיל נישט, זאָגט זי, עמעץ זאָל אױסלאָזן
די יוכע צו מײַן בענצען.
איך בין שױן דעמאָלט געװען אַ װײַבל, כ’האָב חתונה געהאַט צו פֿופֿצן יאָר.
די אסתּר רױזע האָט נישט געהאַט מיט װעמען זיך צו חבֿרן אין הרוביעשױװ, און כ’בין געװאָרן בײַ איר אַן אַרײַנגײערין, זי’ט מיך געלערנט העפֿטן, שטריקן, אױסנײען אױף קאַנװע און װאָס נישט?
זי’ט געהאַט אַ פּאָר גאָלדענע הענט.
אַז ס’האָט זיך איר פֿאַרגלוסט, האָט זי זיך אַלײן אױפֿגענײט אַ יופּע אָדער אַ פּעלערינע.
זי’ט מיט אַ מאָל אױך געמאַכט אַ קלײד, און אַלץ מיט אַ גלײַך װערטל און אַ געלעכטערל אױפֿן גבֿירישן שטײגער.
זי איז געװען אַ פֿײַערדיקע סוחרטע אױך.
דער מאַן האָט נישט געטאָן קײן טריט אײדער ער האָט זיך אָנגעפֿרעגט בײַ איר.
אַז זי’ט געהײסן קױפֿן אַ נחלה אָדער פֿאַרקױפֿן, האָט ר’לעמל װאַגמײַסטער גלײַך געשיקט רופֿן ליפּע מעקלער און געזאָגט: מײַן װײַב װיל פֿאַרקױפֿן אָדער קױפֿן.
זי’ט קײן מאָל נישט געמאַכט קײן טעות.
נו, אָבער דער בענצע איז שױן אַלט געװען אַכצן יאָר און ער איז נאָך אַלץ נישט געװען קײן חתן.
יענע יאָרן האָט דאָס געהײסן אַן אַלטער בחור.
ר’לעמל האָט אָנגעהױבן טענהן, אַז ער האָט צוליב זײַן װײַבס איבערקלײַבערישקײט חרפּות און בֿושות.
דער בענצען האָט געקראָגן קרעצלעך אױפֿן שטערן און מ’האָט געזאָגט, אַז ס’איז פֿון דאַרפֿן אַ נקבֿה.
יצר-הרע-בלעטערלעך – אַזױ האָט מען דאָס גערופֿן בײַ אונדז.
אײן מאָל קום איך אַרײַן צו דער אסתּר רױזען – כ’האָב איר געבראַכט עפּעס אַ קנױל גאַרן – און זי זאָגט צו מיר: זעלדעלע, װילסט דיך אפֿשר איבערפֿאָרן קאַ’ זאַמאָשטש? –
װאָס װעל איך טאָן אין זאַמאָשטש? –
פֿרעג איך, און זי זאָגט: װאָס איז דײַן באָבעס עסק?
פֿאָרסט מיט מיר.
װעסט דאָרט פֿאַרהונגערט נישט װערן.
אסתּר רױזע האָט געהאַט איר קאָטש, אָבער זי זאָגט מיר, אַז דאָס מאָל פֿאָרט זי מיט אַ געלעגנהײט.
כ’האָב פֿאַרשטאַנען אַז ס’האָט עפּעס צו טאָן מיט אַ שידוך, נאָר אַזאַ טבֿע האָט זי געהאַט, אַז מ’האָט איר נישט געטאָרט פֿרעגן.
אױב זי’ט געװאָלט עפּעס דערצײלן, האָט זי אַלײן דערצײלט, און אױב זי שװײַגט מוז מען מיטשװײַגן.
קורץ-און-גוט, כ'בין אַװעק אָן זאָגן דער מאַמען.
מײַן טאָדיען האָב איך גאָרנישט געדאַרפֿט דערצײלן.
אַ גאַנצן טאָג איז ער געזעסן אין בית-המדרש.
װען ער איז געקומען אַהײם נאָך מעריבֿ, האָט אים מײַן מאַמע, די שװיגער, דערלאַנגט ס’נאַכטמאָל.
יענע יאָרן האָט דען אַ יונגערמאַן אױף קעסט געװוּסט אַז ר’האָט אַ װײַב?
ער װאָלט מיך אסור נישט דערקענט װען ער טרעפֿט מיך אין גאַס.
בקיצור, כ’פּאַק אײַן אַ קלײד,
פּרעמיסיאָן, אַ פּאָר מײַטקעס און כ’בין גרײט צו דער נסיעה.
מיר זיצן אײַן אין עפּעס אַ פּריצישער בריטשקע און דער אָנטרײַבער איז דער פּריץ אַלײן.
צװײ פֿערד װי די לײבן.
דער װעג איז אַ טרוקענער און גלאַטיק װי אַ טיש.
אין זאַמאָשטש לאָזט מען אונדז אַראָפּ נישט אין מאַרק, נאָר אין עפּעס אַ זײַטיק געסל, װי ס’װױנען גױים.
די אסתּר רױזע זאָגט אים אַ שײנעם דאַנק און ער פּאַכעט צו איר װױלעריש מיט דער בײַטש און נעמט אַראָפּ ס’היטל.
די גאַנצע זאַך האָט אױסגעזען עפּעס װי אַן אָפּגעשמועסט שטיקל.
געװײנלעך אַז אסתּר רױזע איז ערגעץ געפֿאָרן, האָט זי זיך אױפֿגעפּוצט װי אַ גראַפֿיניע.
אָבער דאָס מאָל איז זי אָנגעטאָן אין אַ קאָרטן קלײד און מיט אַ קאָפּטיכל איבערן שײטל.
זי’ט אַפּנים, נישט געװאָלט מ’זאָל זי דערקענען.
ס’איז זומער און דער טאָג איז לאַנג.. מיר קומען אַרױס אױפֿן מאַרק און זי פֿרעגט בײַ עמיצן װוּ איז דאָ בעריש לובלינערס געשעפֿט פֿון צעלניק?
מ’װײַזט אונדז אָן אַ גרױס געװעלב.
הײַנט אין אַ געװעלב פֿון צעלניק קריגט מען בלױז די סחורות װאָס געהערן צו צעלניק.
יענע יאָרן האָט מען אױסגעמישט די סחורות.
מ’האָט דאָרט אַלץ געקראָגן: פֿאָדעם, לײַװנט, צודאַטן, אַלערלײ װאָלן צום שטריקן און גלאַט שניט-סחורה.
װאָס איז דאָרט נישט געװען?
אַ געװעלב אַ װאַלד און פֿאַכן ביז צום באַלקן אָנגעשטאָפּט.
בײַ אַ שטענדערל זיצט אַ מאַנסביל און שרײַבט אין אַ בוך װי אין די גרױסע שטעט.
כ’װײס אַלײן נישט װאָס ער איז: אַ קאַסירער אָדער אַ בוכהאַלטער.
הינטערן לאָדנטיש שטײט אַ מױד מיט אַ פּאָר שװאַרצע אױגן װאָס ברענען װי פֿײַער.
ס’זענען גראָד נישט געװען קאַ’ קונים אין געװעלב און מיר זענען גלײַך צוגעגאַנגען צו איר.
װאָס זאָגט עץ גוטס? –
פֿרעגט זי. –
עץ זענט ניש קאַ’ היגע, – נישט קאַ’ היגע – ענטפֿערט אסתּר רױזע. –
װאָס װילט עץ קױפֿן? –
פֿרעגט די מױד, און אסתּר רױזע זאָגט: אַ נאָדל.
אַזױ װי די מױד האָט דערהערט דאָס װאָרט נאָדל, איז איר ס’פּנים געװאָרן פֿאַרענדערט.
די אױגן זענען געװאָרן בײז.
זי טוט אַ זאָג: „צװײ װײַבער נאָך אײן נאָדל?“
עפּעס איז אָנגעקומען בײַ די קרעמער אַז אַ נאָדל איז נישט מזלדיק.
שבת-צו-נאַכטס, צו דער פֿולער װאָך, אַז מ’קומט נאָך אַ נאָדל, איז דאָס אַ סימן אַז די װאָך װעט זײַן אַ שלים-מזלדיקע.
אין מיטן דער װאָך האָבן זײ אױך נישט ליב צו פֿאַרקױפֿן אַ נאָדל.
מ’קױפֿט געװײנלעך אַ קלעצל פֿאָדעם, קנעפּלעך, און די נאָדל קריגט מען פֿאַר אַ צולאָג, אָדער מ’נעמט
אַ גאַנץ טעװעלע נאָדלען.
אײן נאָדל האָט געקאָסט אַ האַלבע פּרוטה און ס’איז שװער געװען צו געבן אַ רעשט. –
יאָ, כ’דאַרף נישט מער װי אײן נאָדל – זאָגט אסתּר רױזע.
יענע פֿאַרקרומט זיך און נעמט אַרױס אַ שאַכטל מיט נאָדלען.
אסתּר רויזע נעמט קלײַבן און נישטערן.
זי טוט אַ זאָג: האָסט אפֿשר אַנדערע נאָדלען? –
װאָס טױגן נישט די נאָדלען? –
פֿרעגט די מױד, און אסתּר רױזע זאָגט: – זײ האָבן צו קלײנע לעכלעך.
ס’װעט מיר שװער זײַן אײַנצופֿעדעמען.
די מױד טוט אַ זאָג: – אַלע נאָדלען האָבן בײַ מיר די אײגענע לעכלעך.
אױב איר זעט נישט, קױפֿט אײַך אַ פּאָר ברילן.
די אסתּר רױזע טענהט: לאָז מיך געבן אַ קוק.
אפֿשר װעל איך געפֿינען אַ נאָדל מיט אַ גרעסער לעכל.
יענע שלעפּט אַרױס אַ שאַכטל און שטעלט עס נישט אַװעק, נאָר גיט עס עפּעס אַ שלײַדער.
די אסתּר רױזע נעמט אַרױס נאָך אַ פּאָר נאָדלען און זי זאָגט: זײ האָבן אַלע קלײנע לעכלעך.
די מױד טוט אַ כאַפּ דאָס שאַכטל און שרײַט: פֿאָרט אַװעק אין דער פֿאַבריק און באַשטעלט אַ נאָדל מיט אַ גרױס לאָך.
דער מאַנסביל בײַם שטענדערל הײבט אָן לאַכן.
די מױד טוט אַ פֿרעג: פֿון װאַנען זענט עץ, פֿון כעלם?
און אסתּר רױזע זאָגט: יאָ פֿון כעלם. –
כ’האָב באַלד דערקענט – ענטפֿערט די מױד.
זי פֿאַלט אַרײַן עפּעס אין אַ צאָרן און זאָגט: אַ חוצפּה און אַ העזה װאָס איז יענעם צו דרײען אַ היטל צוליב אַ האַלבע פּרוטה.
װאָס איז?
כעלם איז געבליבן אָן נאָדלען?
דער מאַנסביל בײַם שטענדערל טוט אַ פֿרעג: – אפֿשר דאַרפֿט עץ אַ זאַקנאָדל?
מיר האָבן דאָס אױך, און אסתּר רױזע ענטפֿערט: – כ’האָב פֿײַנט זעק און מענטשן װאָס זענען גראָב װי די זעק.
זי טוט אַ זאָג צו מיר: קום, זעלדע, זײ זענען נישט פֿאַר אונדז.
די מױד טוט אַ רוף: כעלמער נאַראָנים.
האָטץ אַ גוטן שליטװעגס.. מיר קומען אַרױס אין דרױסן און ס’איז מיר עפּעס איבער דער טבֿע.
ס’גײט פֿאַרבײַ אַ ייִדענע און אסתּר רױזע פֿרעגט זי: װוּ איז דאָס צעלניק-געװעלב פֿון ר’זעליג איזשביצער? –
אָט-דאָ אַקעגן, װײַזט יענע.
מיר שפּאַנען אַריבער דעם מאַרק און מיר קומען אַרײַן אין אַ געװעלב אַ דריטל פֿון ערשטן.
דאָ שטײט אַ מײדל, נישט קײן שװאַרצע, נאָר מיט רױטע האָר.
זי איז נישט קײן מיאוסע, אָבער זי האָט זומערשפּרענקעלעך אױפֿן פּנים.. די אױגן זענען גרין װי אַגרעס.
די אסתּר רױזע פֿרעגט: – מ’קען דאָ קריגן אַ נאָדל?
דאָס מײדעלע ענטפֿערט: פֿאַר װאָס נישט?
מ’קען דאָ אַלץ קריגן.
אסתּר רױזע זאָגט: כ’זוך אַ נאָדל מיט אַ ביסל אַ גרעסער לעכל, װײַל ס’קומט מיר אָן שװער אײַנצופֿעדעמען.
דאָס
מײדל זאָגט: איכ’ל אײַך אַרױסנעמען אַלע נאָדלען און קלײַבט אױס װאָס איר װילט.
כ’האָב פֿאַרשטאַנען װאָס דאָ טוט זיך און ס’האַרץ נעמט מיר קלאַפּן װי בײַ אַ גזלן.
דאָס מײדל נעמט אַרױס אפֿשר צען שאַכטלעך נאָדלען.
זי טוט אַ זאָג: צו װאָס זאָלט עץ שטײן?
אָט איז אַ שטול, זעצט אײַך.
זי רוקט מיר אױך צו אַ בענקל.
איך זע שױן אַז אסתּר רױזע פּרוּװט זי אױס.
זי זאָגט: עפּעס זענען די נאָדלען בײַ דיר צונױפֿגעמישט; יעדע סאָרט דאַרף זײַן באַזונדער.
און יענע ענטפֿערט: װען זײ קומען פֿון דער פֿאַבריק זענען זײ סאָרטירט, אָבער די קונים צעמישן.
כ’זע שױן אַז אסתּר רױזע זוכט נאָר געלעגנהײטן זי צו דערבײזערן.
זי זאָגט: כ’זע דאָ נישט, ס’איז צו טונקל, און דאָס מײדל ענטפֿערט: װאַרט, איכ’ל צושטעלן די שטול צו דער טיר, דאָרט איז ליכטיקער. –
לױנט דיר דאָס אַלץ צוליב אַ נאָדל פֿאַר אַ האַלבער פּרוטה? –
פֿרעגט אסתּר רױזע, און דאָס מײדל זאָגט: פֿאַר אַ האַלבער פּרוטה קריגט מען בײַ מיר צװײ נאָדלען, נישט אײנע, דאָס איז ערשטנס; צװײטנס, מײַן טאַטע זאָגט: דין פּרוטה כדין מאה.
דער טײַטש דערפֿון איז: דער דין פֿון אַ פּרוטה איז װי הונדערט גילדױנים.
הײַנט פֿאַרלאַנגט דער קונה אַ נאָדל, מאָרגן קאָן ער קומען קױפֿן װאָלנס אױף אַן אױסשטײַער. –
װי-זשע קומט עס װאָס ס’געװעלב איז לײדיק? –
פֿרעגט אסתּר רױזע. –
אַ קעגניבער בײַ בעריש לובלינער, איז אַן ענגשאַפֿט אַז מ’קען קײן שפּילקע נישט אַרײַנשטעקן.
זי זאָגט װײַטער: דאָרט האָב איך געקױפֿט די לײַװנט, אָבער אַהער בין איך געקומען נאָך דער נאָדל.
דאָס מײדעלע װערט ערנסט.
כ’האָב מורא אַז אסתּר רױזע האָט איבערגעכאַפּט די מאָס.
בײַ אַ מלאך קאָן אױך פּלאַצן ס’געדולד.
אָבער דאָס מײדל זאָגט: אַלץ איז באַשערט.
װאָס גאָט גיט, דאַרף מען נעמען פֿאַר ליב.
אסתּר רױזע װיל אַלײן צורוקן די שטול צו דער טיר, נאָר דאָס מײדל זאָגט: זײַט אײַך נישט מטריח.
מיט אַ מאָל טוט די אסתּר רױזע אַ זאָג: װאַרט, כ’װיל דיר עפּעס זאָגן. –
װאָס װילט איר זאָגן?
פֿרעגט דאָס מײדל, און אסתּר רױזע זאָגט: טעכטערל, מזל-טובֿ.
דאָס מײדל איז געװאָרן װײַס װי קרײד.
װאָס מײנט איר?
פֿרעגט זי און אסתּר רױזע ענטפֿערט: װעסט זײַן מײַן שנור.
איך בין – זאָגט זי װײַטער – ר’לעמל װאַגמײַסטערס װײַב פֿון הרוביעשױװ.
כ’בין געקומען דיך אָנקוקן, נישט קױפֿן קײן נאָדל.
דעם בערישעס טאָכטער איז אַ ראָגזשע און דו ביסט זײַד.
װעסט זײַן מײַן בענצעס װײַב.

אַז דאָס מײדל האָט נישט אַװעקגעחלשט, איז אַ נס פֿון הימל.
אַלע אין זאַמאָשטש האָבן געהערט פֿון ר’לעמל װאַגמײַסטער.
זאַמאָסטש איז נישט לובלין.
ס’קומען אַרײַן קונים.
מ’דערװיסט זיך װאָס ס’איז געשען.
אסטר רױזע נעמט אַרױס פֿון קײַבערל אַ בײַטשל בורשטין און זאָגט: דאָס איז פֿאַר דיר, חתימה-געלט.
בױג אָן דעם קאָפּ.
דאָס מײדל בױגט אָן אונטערטעניק דעם קאָפּ און זי טוט איר אָן ס’שנירל.
ס’קומען צו לױפֿן דער מײדלס טאַטע- מאַמע.
מ’קושט זיך, מ’האַלדזט זיך, מ’װײנט.
עמעץ איז גלײַך אַװעק אָפּטראָגן די מעשׂה בערישעס מױד.
אַז יענע האָט דערהערט װאָס ס’איז פֿאַרלאָפֿן, האָט זי געטאָן אַ זעץ אַרױס מיט אַ געװײן.
געהײסן האָט זי איטע.
די איטע האָט געהאַט אַ גרױסן נדן.
זי’ט געשמט פֿאַר אַ פֿײַערדיקע סוחרטע.
זעליג איזשביצער האָט קױם דורכגעשטופּט די פּרנסה.
מײַנע ליבע מענטשן, ס’איז געװאָרן אַ שידוך.
זי, אסתּר רױזע, האָט געטראָגן די הױזן.
װאָס זי’ט געטאָן, האָט לעמל צוגעשאָקלט.
דער חתן אַלײן האָט מען דעמאָלט נישט געפֿרעגט.
מ’האָט געמאַכט תּנאים און באַלד דערנאָך אַ חתונה.
דער זעליג איזשביצער האָט זיך נישט געקאָנט פֿאַרגינען צו מאַכן אַ רײַכע חתונה.
קײן רעכטן נדן האָט ער אױך נישט געקאָנט מסלק זײַן, װײַל ער האָט געהאַט נאָך צװײ טעכטער און צװײ בחורים װאָס האָבן געקנעלט אין בֿית-מדרש.
אָבער ר’לעמל װאַגמײַסטער ברױך נישט קײן נדנים.
כ’בין געװען אױף די תּנאים.
כ’האָב געטאַנצט אױף דער חתונה.
אסתּר רױזע האָט אױסגעקלײדט ס’מײדל װי אַ פּרינצעסין.
זי איז געװאָרן טאָפּלט שײן, אַז ס’מזל שײַנט אױף זעט מען עס אױפֿן פּנים.
װער ס’האָט נישט געזען דאָס פּאָרל שטײן אונטער דער חופּה און טאַנצן ס’מצווה-טענצל, דער װײסט נישט װאָס נחת איז.
ס’איז געװאָרן צװישן זײ אַ לעבן װי צװישן טײַבעלעך.
באַלד צום יאָר האָט זי אים געבױרן אַ ייִנגל.
װען די איטע האָט זיך דערװוּסט אַז אסתּר רױזע איז געקומען זי אױספּרוּװן, האָט דאָס זי אָנגעהױבן קרענקען.
זי האָט טאָג און נאַכט נאָר גערעדט דערפֿון.
זי’ט אױפֿגעהערט שטײן אין געװעלב.
גאַנצע נעכט איז זי געלעגן און געװײנט.
די שדכנים האָבן גענומען לױפֿן צו איר מיט די שידוכים, אָבער ערשטנס, האָט זי מער קײנעם נישט געװאָלט.
אַחוץ דעם האָט זי געקראָגן אַ נאָמען פֿון אַ מרשעת.
מענטשן מאַכן פֿון אַ קװינט אַ קװאָרט.
מ’האָט אָנגעהױבן אױסטראַכטן אַלערלײ שמאָנצעס, ס’איז אױסגעקומען אַז די איטע האָט אָנגעזידלט אסתּר רױזען װי די לעצטע, איר
אָנגעשפּיגן אין פּנים, אפֿילו געשלאָגן.
בעריש איז געװען אַן אָנגעשטאָפּטער נגיד און אין די קלײנע שטעט פֿאַרגינט מען נישט יענעם ס’שטיקל ברױט.
איצט האָבן די שׂונאים געהאַט נקמה.
די טאָכטער איז געװען די גאַנצע סוחרטע און אָן איר איז פֿון מסחר געװאָרן אַש.
נאָך אַ צײַט איז איטע געװאָרן אַ כּלה פֿון לובלין.
יענער איז גאָר געװען אַ גרוש.
ער איז געקומען קײן הרוביעשױװ און איבערגענומען דעם שװערס געװעלב, נאָר ער האָט אַזױ געטױגט צו מסחר װי איך קאָן זײַן אַ כּלי-זמר.
אַזױ איז שױן די טבֿע.
אַז ס’מזל דינט, דינט עס, און ס’הערט אױף דינען, נעמט אַלץ גײן קאַפּױער.
די מוטער האָט זיך אַזױ גענומען צום האַרץ, אַז זי איז געװאָרן קראַנק אױף די גאַל-שטײנער, אָדער אפֿשר איז עס געװען די געלזוכט.
ס’פּנים איז איר געװאָרן געל װי זאַפֿערן.
די איטע האָט מער נישט אַרײַנגעשטעלט קײן פֿוס אין קראָם, געװאָרן אַ שטוב-זיצערין.
מ’האָט גערעכנט, אַז װען זי װעט פֿאַרגײן אין טראָגן און האָבן אַ קינד, װעט זי פֿאַרגעסן, אָבער זי’ט צװײ מאָל מפּיל געװען.
זי איז עפּעס געװאָרן װי צערודערט אױך.
זי’ט גענומען שילטן די פֿרײדע-גיטלען – אַזױ האָט געהײסן בענצעס װײַב – און רעדן אַז יענע האָט דאָס אַלץ אָנגעשטעלט.
װער װײסט װאָס ס’קען אַלץ אײַנפֿאַלן אַ משוגענעם קאָפּ?
זי האָט אױך געזאָגט אַז פֿרײדע-גיטל װעט שטאַרבן און זי, איטע, װעט פֿאַרנומען איר אָרט.
אַז זי איז צום דריטן מאָל פֿאַרגאַנגען אין טראָגן, האָט דער פֿאָטער זי גענומען צו אַ גוטן ייִד.
כ’האָב פֿאַרגעסן צו זאָגן: די מאַמע האָט שױן נישט געלעבט.
דער רבֿ האָט איר געגעבן קמיִעס, נאָר זי’ט װײַטער געמפּילט.
זי’ט אָנגעהױבן זיך דאָקטאָרן און זיך אײַנרעדן אַלערלײ נישט-געשטױגענע שלאַפֿקײטן.
איצט הערט אַ מעשׂה.
אײן מאָל איז די איטע געזעסן בײַ זיך אין שטוב און גענײט.
דער פֿאָדעם האָט זיך געהאַט אױסגעלאָזט און זי’ט געדאַרפֿט אײַנפֿעדעמען פֿון ס’נײַ.
אין צװישן האָט זי אַרײַנגעשטעקט די נאָדל צװישן די ליפּן.
מיט אַ נאָדל האָט זי דערשפּירט אַ שטאָך און די נאָדל איז ערגעץ אַהינגעקומען.
זי’ט זי געזוכט, נאָר װי זאָגט מען עס: גײ געפֿין אַ נאָדל אין אַ װאָגן הײ.
מײַנע ליבע מענטשן, די איטע האָט זיך גענומען אײַנרעדן אַז זי’ט די נאָדל אַראָפּגעשלונגען.
ס’האָט איר געשטאָכן אין בױך, אין דער ברוסט, אין די לונגען, אין די פֿיס.
מענטשן זאָגן אַז אַ נאָדל װאַנדערט.
זי איז אַװעק צום רופֿא, אָבער װאָס װײסט אַ רופֿא?
זי איז געפֿאָרן קײן לובלין און אפֿילו קײן װאַרשע.
אײן
דאָקטאָר האָט געזאָגט אַזױ, אַ צװײטער דאָקטאָר אַנדערש.
מ’האָט איר אױסגעפּאָמפּעט דעם מאָגן, נאָר מ’האָט נישט געפֿונען קײן נאָדל.
באַהיט זאָל מען װערן.
איטע איז געלעגן גאַנצע נעכט און געשריגן אַז ס’שטעכט זי.
אין שטאָט איז געװאָרן אַ גערײד.
טײל האָבן געזאָגט אַז זי האָט אײגנס אַראָפּגעשלונגען אַ נאָדל זיך אַ מעשׂה אָנצוטאָן.
אַנדערע האָבן געטענהט אַז ס’איז אַ שטראָף.
אָבער פֿאַר װאָס איז איר געקומען צו שטראָפֿן?
זי איז שױן געהאַט איריקע איבערגעקומען זי איז אַװעקגעלאָפֿן קײן װין צו אַ גרױסן דאָקטאָר און יענער איז געפֿאַלן אױף אַן המצאה.
ער האָט איר אײַנגעגעבן שלאָפֿגעטראַנק און איר געמאַכט אַ שניט אין בױך.
װען זי’ט זיך אױפֿגעכאַפּט, האָט ער איר געװיזן די נאָדל װאָס ער האָט כלומרשט אַרױסגענומען פֿון אירע געדערים.
כ’בין נישט געװען דערבײַ.
אפֿשר האָט ער טאַקע געפֿונען די נאָדל אױף אַן אמת.
װען זי איז צוריקגעקומען פֿון װין, איז זי געװאָרן צוריק די אַמאָליקע איטע.
פֿון געװעלב איז געהאַט געװאָרן אַ תּל.
דער פֿאָטער איז שױן געװען אױף דער אמתער װעלט.
אָבער זי’ט געעפֿנט אַ נײַ געװעלב.
כ’האָב אײַך פֿאַרגעסן צו זאָגן: נאָך דער מעשׂה מיט אסתּר רױזעס קומען קײן זאַמאָשטש, זענען אַלע סוחרטעס אין דער גאַנצער געגנט געװאָרן אױסטערליש אײדל, נישט בלױז צו פֿרעמדע, נאָר אפֿילו צו שטאָטישע.
מ’האָט שױן נישט געװוּסט צי דער קונה װיל קױפֿן, אָדער אױספּרוּװן.
כּלה-מײדלעך האָבן געקױפֿט בײַם פּאַקנטרעגער בריװנשטעלערס, װוּ ס’איז באַשריבן װי צו זײַן העפֿלעך.
אַז אַ ייִדענע איז געקומען קױפֿן אַ קנױל באַװל, האָט מען איר צוגעטראָגן אַ שטול.
אין דעם נײַעם געװעלב האָט די איטע װידער געהאַט הצלחה, אָבער קײן קינדער האָט זי נישט געהאַט.
כ’װײס נישט װאָס ס’איז געװאָרן דער סוף, װײַל כ’בין אַװעק פֿון יענע קאַנטן.
אין דער גרױסער שטאָט פֿאַרגעסט מען אַלץ, אפֿילו אין גאָט.
דער לעמל װאַגמײַסטער און אסתּר רױזע זענען שױן לאַנג נישט קײן היגע.
פֿאַר בענצן און זײַן װײַב האָב איך שױן לאַנג נישט געהערט.
יאָ, אַ נאָדל.
צוליב אַן אַקס פֿון אַ װאָגן איז חרובֿ געװאָרן ביתר, און צוליב אַ נאָדל איז קאַליע געװאָרן אַ שידוך.
דער אמת איז, אַז אַלץ איז באַשערט.
מ’קאָן זיך ליבן טױזנט מאָל, נאָר אױב ס’איז נישט קײן זיווג, לאָזט זיך אױס אַ בױדעם.
מ’גײט אַרום זיבן יאָר, מיט אַ נאָדל רוקט זיך אונטער אַ פֿרעמדער און מ’לױפֿט מיט אים צו דער חופּה.
כ’װײס פֿון אַ מעשׂה װי אַ בחור האָט חתונה געהאַט מיט דער כּלהס חבֿרטע אױף צעפּיקעניש און יענע האָט
אױף צעפּיקעניש זיך אַרײַנגעװאָרפֿן אין ברונעם.
דערצײלן?
ס’איז שױן שפּעט.
װען איך זאָל װעלן אױסדערצײלן אַלע מעשׂיות װאָס איך װײס, װאָלט איך געדאַרפֿט זיצן מיט אײַך זיבן טעג און זיבן נעכט...
חײם איז אַ טרעגער.
אַז ער גײט דורך אַ גאַס, אײַנגעהױקערט אונטערן קאַסטן סחורה, זעט מען אים נישט אַרױס; עס דאַכט זיך , אַז דער קאַסטן גײט אַלײן אױף צװײ פֿיס... דאָס שװערע אָטעמען הערט זיך דאָ פֿון װײַטנס!
דאָך – אָט לענט ער אָפּ די לאַסט, באַקומט זײַנע עטלעכע גראָשן; ער גלײַכט זיך אױס, אָטעמט שטאַרק אָפּ, בינדט אָפּ די פּאָלעס, װישט זיך אָפּ דעם שװײס פֿון פּנים, גײט גלײַך צום ברונעם, מיט אַ פּאָר שלינג װאַסער און לױפֿט אין אַ הױף אַרײַן.
ער שטעלט זיך נעבן אַ װאַנט, הױבט אױף דעם ריזן-קאָפ אַזױ, אַז דעד שפּיץ באָרד מיט דער נאָז, מיטן דאַשעק פֿונעם היטל, קומען אױס אױףֿ אײן שטח.
ער רופֿט׃ – חנה!
פֿון אונטערן דאַך עפֿנט זיך אַ קלײן פֿענצערל, און אַ קלײן װײַבעריש קעפּל אין אַ װײַסן ציפּיק ענטפֿערט׃ – חײם?!
דאָס פּאָרפֿאָלק קוקט זיך גאַנץ צופֿרידן אָן; די שכנים זאָגן: זײ קװעטשקען זיך.
חײם װאַרפֿט אַרױֿף זײַן פֿאַרדינסט, אײַנגעװיקלט אין אַ שטיקל פּאַפּיר.
חנה כאַפּט עס אין דער |לופֿט; עס איז איר נישט דאָס ערשטע מאָל.

– אַ בריה נפֿלאה! –
מאַכט חײם, און האָט גאָר קײן חשק נישט אַװעקצוגײן. –
גײ, גײ, חײם! –
שמײכלט זי, – איך קאָן מיך נישט רירן פֿון קראַנקן קינד... איך האָב מיך צוגעשטעלט דאָס װיגל צום קױמען... מיט דער האַנט שױם איך און מיטן פֿוס װיג איך... – װאָס מאַכט עס, נעבעך? –
בעסער! –
געלױבט איז גאָט!
און הענע? –
בײַ דער נײטאָרין! –
יאָסל? –
אין הדר.
חיים לאָזט צוריק אַראָפּ די באָרד, גײט אַװעק און חנה קוקט אים נאָך, ביז ער װערט ער פֿאַרשװינדן.
דאָנערשטיק און פֿרײַטיק דױערט עס לענגער.
װיפֿל האָסטו אינעם פּאַפּיר? –
פֿרעגט חנה. –
צװײ און צװאַנציק גראָשן. –
איך האָב מורא, עס איז װײניק. –
װאָס דאַרפֿסטו דען, חנה?
פֿאַר אַ זעקסער שמירעכץ פֿאַרן קינד, פֿאַר עטלעכע גראָשן ליכט, חלה האָב איך שוין... פֿלײש אױך, אַנדערטהאַלבן פֿונט... נו – בראָנפֿן אױף קידוש! –
הסינט דאַרף מען נאָך עטלעכע דרענגלעך!

– דרענגלעך װעל איך דיר שױן שאַפֿן, עס מוז זײַן אױפֿן מאַרק. –
דאַרף איך נאָך ... און זי רעכנט אױס, װאָס זי דאַרף נאָך אַלץ פֿאַר שבת.
סוף כּל סוף בלײַבט׃ אַז מען קאָן קידוש מאַכן איבער חלה, און אַז אָן אַ סך זאַכן איז זיך גאַנץ לײַכט צו באַגײן.
דער עיקר איז – בענטשליכט, אױך די זאַלב פֿאַרן קינד!
און פֿון דעסט װעגן, אַז גאָט העלפֿט, די קינדער זענען געזונט, די מעשענע לײַכטער – נישט פֿאַרזעצט, בפֿרט, אױב עס איז דאָ נאָך אַ קוגל – האָט דאָס פּאָר פֿאָלק אַ פֿרײלעכן שבת!
װאָרום חנה איז אַ בריה נפֿלאה צום קוגל!
שטענדיק פֿעלט איר עפּעס; דאָ מעל,דאָ אײער, דאָ פֿעטס, און צום סוף קומט אַר ארױס אַ פֿעטער, אַ זיסער, אַ מחיהדיקער קוגל, ער צעגײט פּשוט אין אַלע אברים! –
דאָס קאָכט דער מלאך, זאָגט חנה און שמײכלט פֿאַר נחת. –
יאָ, אַ מלאך, אװדאי אַ מלאך!
לאַכט חיים, – דו מײנסט, אַז דו ביסט אַ קלײנער מלאך, אַז דו האַלסט אױס פֿון מיר און פֿון די קינדער זױפֿל מאָל טוען זײ דאָר אָן צרות, איך װער אַ מאָל בײז... נו איך הער עפּעס אַ קללה פֿון דיר, װי אַנדערע בײַ די װײַבער?
און באשר דו האָסט אַ סך נחת פֿון מיר?
דו און די קינדער גײען נאַקעט און באָרװעס... צו װאָס טױג איך?
נישט צו קידוש, נישט צו הבדלה, איך קאָן אַפֿילו נישט רעכט קײן זמירות זינגען... – ביסט פֿאָרט אַ גוטער טאַטע, און אַ גוטער מאַן, האַלט זיך חבה צײַ איריקן, – אַזאַ יאָר אױף מיר, און אױף כל ישראל... איך זאָל מיך נאָר עלטערן מיט דיר, רבונו של עולם!
און דאָס פּאָר פֿאָלק קוקט זיך אין די אױגן אַרײַן אַזױ גוט, אַזױ װאַרעם, און אַזױ מיטן גאַנצן האַרץ, אַז עס דאַכט זיך, זײ זענען ערשט פֿון אונטער דער חופּה אַפֿער...
עך װערט נאָך פֿרײלעכער בײַם טיש... נאָר נאָכן שלאָף, גײט חײם אין קלײנעם שילעכל אַרײַן הערן תורה.
דאָרטן לערנט אַ מלמד מיטן פּראָסטן עולם „אַלשיך“.
עס איז הײס, די פּנימער זענען נאָך פֿאַרשלאָפֿן; אײנער כאַפּט נאָך אַ דרימל, דער צװײטער לאָזט אַרױס אַ הױכן גענעץ; נאָר ראַפּטים, װען עס קומט צום רעכטן אָרט, מען שמוסט פֿון יענער װעלט, פֿון גיהנום, װוּ מאַן שמײַסט די רשעים מיט אײַזערנע ריטער; פֿון ליכטיקן גן–עדן , װוּ די צדיקים זיצן אין גאָלדענע קרױנען און לערנען תורה... דעמאָלט װערן אַלע אױפֿגעלעבט; די מײַלער – אָפֿן, די פּנימער – רױט... מען הערט זיך אײַן אָן אַן אָטעם, װאָס עס װעט זײַן אױף יענער װעלט!
חיים שטײט געװײנטלעך בײם אױװן.
ער האָט טרערן אין די אױגן, עס ציטערן אים הענט און פֿיס; ער איז אין גאַנצן אױף יענער װעלט!
ער לײַדט צוזאַמען מיט די רשעים, באָדט זיך אין הײסער סמאָלע; ער װערט געװאָרפֿן כּף הקלע, קלױבט שפּענער אין װיסטע װעלעדער... אַלץ לעבט ער דורך, און עס באַדעקט אים דער קאַלטער שװײס... פֿאַר דאָס האָט ער שפּעטער נחת גלײַך מיט אַלע צדיקים׃ דאָס ליכטיקע גן-עדן, די מלאכים, דער לויתן, דער שור–הבר, און אַלע גוטע זאַכן שטעלן זיך אים פֿאָר אַזױ לעבעדיק און אַזױ בולט, אַז װעם דער מלמד ענדיקט, גיט אַ קוש און פֿאַרמאַכט דעם ספֿר, מאַכט ער זיך אױף װי פֿון אַ חלום, טאַקע װי פֿון יענער װעלט.
אַך, – כאַפּט ער שװער דעם אָטעם, װאָס ער האָט אײַנגעהאַלטן בײַ דער גאַנצער צײַט, – רבונו של עולם!
כאָטש אַ שטיקל, כאָטש אַ פּיצל, כאָטש אַ בראָקעניו עולם הבא... פֿאַר מיר, פֿאַר מײַן װײַב, און פֿאַר אַלע מײַנע קינדערלעך!
און דעמאָלט װערט ער טרױעריק; ער פֿרעגט זיך׃ „אימשטינס געזאָגט, פֿון װאָס, פֿאַר װאָס?...“

אײן מאָל איז ער נאָכן לערנען צוגעגאַנגען צום מלמד׃ – רבי, – זאָגט ער, און דער קול ציטערט – גיט מיר אַן עצה, איך זאָל זוכה זײַן צום האָבן עולם הבא! –
לערן, מײַן קינד, תורה! –
הערט ער אַ תשובה. –
איך קאָן נישט! –
לערן משניות ... אין- יעקב, כאָטש פּרק... – איך קאָן נישט! –
זאָג תהילום! –
איך האָב קײן צײַט נישט! –
דאַװן ערנסט! –
איך פֿאַרשטײ נישט, װאָס איך דאַװן!
דער מלמד קוקט אים אָן מיט רחמנות. –
װאָס ביסט דו? –
פֿרעגט ער. –
אַ טרעגער. –
נו, זײַ משמש תלמידי-הכמים. –
װאָס הײסט? –
טראָג , למשל, אַלע פֿאַר נאַכט אין בית המדרש אַרײַן אַ פּאָר קאַנען װאַסער, די לומדים זאָלן האָבן צו טרינקאען... חיים װערט דערפֿרײט. –
רבי, – האָט ער װײַטער געפֿרעגט, און מײַן װײַב?

– אַז דער מאַן זיצט אױף אַ שטול אין גן-עדן, איז דאָס װײַב זײַן פֿיסבענקעלע.
אַז חיים איז אַהײמגעקומען הבדלה מאַכן, איז הנה געזעסן און געזאָגט „גאָט פֿון אַברהם“.
אַז ער האָט זי דערזען, האָט אים עפּעס אָנגעכאַפּט בײַם האַרץ. –
נײן, חנה – פֿאַלט ער צו איר צו, – איך װיל נישט, דו זאָלסט זײַן מײַן פֿיסבענקל... איך װעל מיך אַראָפּבײגן צו דיר.
איך װעל דיך אױפֿהײבן און זעצן דיך נעבן מיר.
ניר װעלן צוזאַמען זיצן אױף אײן שטול, װי אצינד... עס איז אונדז אַזױ גוט צוזאַמען... הערסט, חנה, דו מוזט זיצן מיט מיר אױף אײן שטול... דער רבונו של עולם װעט מוזן באַשטײן.

און די מעשׂה װאָס איך װעל איצט דערצײלן, איז אַן אױסטערליש-װוּנדערלעכע מעשׂה און -- אַן אמת גמור.
זי איז אין קײן שום ספֿר נישט געדרוקט, אין קײן קהלישן פּנקס נישט פֿאַרשריבן; איך האָב זי בקבֿלה איש מפּי איש און שטאַמט פֿון אַ גרױס אָרט... און געשען איז די מעשׂה פֿאַרצײַטנס, װען עס זענען נאָך אַזױ פֿיל שטעט און דערפֿער נישט געװען; אַ װעלט מיט „װאַלד-אױס, װאַלד-אײַן”, און געטראָפֿן האָט זיך עס אין מערן דער מדינה, אַ ייִדישע קהילה איז זעלטן, משפּחות- װײַז אין דערפֿער פֿאַרזײט, אין װעלדער צעשפּרײט, אָן תּורה, אָן תּפֿילה בצבור, אױסער ימים נוראים, װען מען ציט מיט קינד און קײט אין די װײַטע שטעט אַרײַן.
זיצט זיך דעמאָלט אַ ייִד אַ שװײַגער בײַ’ן אַ גראַף אין אַ דאָרף; פּרנסה רינט איבערן מױל...
קי מעלקט ער דעם גראַפֿס; זײַנע אײגענע אױך אַ ביסל.
האָט ער אַ פֿולן קעלער מיט פּוטער און קעז, אַ בױדעם מיט תּבֿואות, פֿלאַקס און פֿעלעכלעך, און דער טײַסטער אין בוזעם װאַקסט אין דער דיק, און דאָס קניפּל בײַ דער שװײַגערין באַזונדער, און אַ זון װאַקסט אַ געזונטער, אַ װױלער, װי אַ יונגער בױם אין װאַלד.
י.-ל.
פּרץ
און פֿונדעסטװעגן, אײן מאָל אין אַ װינטער נאַכט, זיצט דער שװײַגער בײַ’ן אַ װעקסן-ליכט בײַם טיש איבער די חשבֿונות, מיט דער שפּיץ װײַסלעכער באָרד צװישן די צײן, דער שטערן גערונצלט, װי פֿון שװערע זאָרג, און קוקט מיט פֿאַרנעפּלטע אױגן אין פֿענצטער אַרײַן... -- דו זינדיקסט, מײַן מאַן! –
װעקט אים פֿון די געדאַנקען דער שװײַגערנס קול.
פֿון דער צװײטער שטוב איז זי אַרײַנגעקומען, צום שלאָפֿנדיקן זון געקוקט, און איר פּנים שטראַלט. „
הערסט, איבערגעבױגן האָב איך זיך איבער אים... די בעקלעך רױטלען זיך, װי אַ פֿרישער פֿרימאָרגן און דער אָטעם איז רויִק און שטיל, און שמעקט נאָך פֿרישע עפּל...” -- דאָס איז טאַקע מײַן זאָרג, -- ענטפֿערט דער שװײַגער. –
מען װױנט אין אַ דאָרף, װײַט פֿון אַ ייִדישער קהילה, און יאָרן ציִען, יאָרן פֿליִען, װוּ נעמט מען אַ שידוך פֿאַר אונדזער זון, װי אַזױ װעט מען אים פֿאַרקנסן? --
גאָט װעט העלפֿן – טרײסט די שװײַגערין, -- ער האָט ביז אַהער אונדז נישט פֿאַרלאָזט... -- אָט דאָס איז עס טאַקע, -- מאַכט דער שװײַגער, -- גאָטס הילף דאַרף מען, און אין װעלכן זכות?
קײן יודע ספֿר בין איך נישט, לערנען לערן איך נישט, צװישן ייִדן װױנט מען נישט, נאָר אײן מצווה קאָנען מקײם זײַן, -- הכנסת-אורחים הײסט די מצווה – און זע! –
ער װײַזט איר מיטן בליק צום פֿענצטער-צו – איז אָנגעפֿאַלן אַ שנײ פֿון הימל, אַ גרױסער שנײ, האָט ער די שטעגן פֿאַריאָגט, די װעגן פֿאַרשיט, און טעג און אפֿשר װאָכן, װעט קײן אורח איבער דער שװעל נישט קומען... דער זיװג
הײבט ער זיך אױף, און גײט אַרױס, זען, װאָס אין דרױסן טוט זיך.
זי נעמט זיך די בעטן צורעכטצומאַכן, זױמט ער זיך אָבער צו לאַנג, װערט איר אומעטיק, לאָזט זי אָפּ דאָס בעטגעװאַנט, גײט צום פֿענצטער צו און פּױקט מיט די דיקלעכע פֿינגער אין דער שױב צום מאַן אַרױס.
איז אָבער די שויב געפֿרױרן, קלינגט זי העל נישט אָפּ; כאַפּט זי די שאַל אױף זיך, און גײט נאָך דעם מאַן פֿאַר דער טיר, זעט זי, אַז דער מאַן, װאָס הערט נישט אירע טריט און קערט זיך נישט אום, שטײט פֿאַרקוקט אױפֿן װעג פֿון װאַלד אַרױס.
קוקט זי אים, פֿאַרװוּנדערט, נאָך.
זעען זײ בײדע צוזאַמען, װי איבערן פֿאַרשיטן װעג פֿון װאַלד גײט אַ געשטאַלט אַ װײַבערישע, אין אַ הױב אַ הױכע, אין אַ טערקישער שאַל.
און די שאַל איז איבער די אַקסל נאָר פֿאַר שײנקײט װעגן פֿאַרװאָרפֿן, גלײַך אַ לינדע זומער-נאַכט; נישט אײַנגעװיקלט איז זי אין דער שאַל, פֿרײַ פליען רעכץ און לינקס די עקן פֿון איר, גלײַך זײ װאָלטן אירע פֿליגל געװען... און נישט זי גײט אין שנײ, זי שװימט איבערן שנײ, קײן פֿוס פֿאַלט נישט אַרײַן, לאָזט קײן צײכן איבער.
קוקן זײ אַזױ בײדע פֿאַרגאַפֿט, ביז די געשטאַלט קומט צו צו זײ און פֿרעגט, צי קען זי נישט רוען אַ שעה בײַ זײ אין שטוב... קומט דאָס פּאָרפֿאָלק אַ ביסל צו זיך, קוקן זיך איבער, פֿירן מיט גרױס פֿרײד דעם װײַבערישן װוּנדערלעכן גאַסט אין שטוב אַרײַן, גאָט האָט זײ אַ גאַסט באַשערט; און װילן װעקן דעם משרת, הײסן מאַכן װאַרעמס אַ גלעזל; און די שװײַגערין לױפֿט צו צו דער שאַנק און עפֿנט זי ברײט און װיל אַרױסנעמען פֿון שענסטן און בעסטן עסן און טרינקען, און אײַנגעמאַכץ, און זיסן בראָנפֿן אַ ביסל, דער אױסטערלישער גאַסט זאָגט אָבער: נײן!
זי װעט גאָרנישט פֿאַרזוכן, גאָרנישט טועם זײַן, אַז זי דאַרף נישט, נאָר י.-ל.
פּרץ
אָפּרוען װיל זי זיך אַ ביסל, זי גײט אין אַ נײטיק שליחות... גיט זיך די שװײַגערין אונטער, צינדט אָן נאָך אַ װעקסן ליכט, פֿירט דעם גאַסט אין אַ באַזונדער חדר אַרײַן; װײַזט- אָן אױף אַ גרױס בעט, אױף בעטגעװאַנט װי שנײ, קישנס פּוכענע, אַ לײַכט װאַרעם איבערבעט... און װילט איר נישט עסן, נישט טרינקען, שלאָפֿט אײַך געזונטערהײט.
שלאָפֿן אָבער, זאָגט די געשטאַלט, װעט זי נישט, נאָר אָפּרוען אַ ביסל, װײַל זי האָט נאָך אַ װײַט שליחות.
און אַז די שװײַגערין װיל זי איבערלאָזן אין שטוב, האַלט זי זי אײַן און פֿרעגט, װיפֿל עס קומט פֿאַרן חדר, װאָרום אַװעקגײן װעט זי שטיל, און װיל קײנעם נישט װעקן, װיל זי איבערלאָזן געלט.
שפּרינגט די שװײַגערין אָפּ טיף געקרענגט: קײן געלט נעמט זי נישט, אױף קײן פֿאַל נישט... דאָס איז דאָך די אײנציקע מצווה, װאָס זײ קאָנען מקיים זײַן אין דאָרף; אין דעם זכות נאָר העלפֿט זײ דאָך גאָט, און װעט – גיט זי מיט גרױס בטחון צו – װײַטער העלפֿן!
צעשמײכלט זיך די געשטאַלט און פֿרעגט: -- פֿעלט אײַך עפּעס דען?
האָט איר נאָך אַ בקשה צו גאָט? --
חס-ושלום!...
מ’זע’מיר, ברוך השם, איך און מײַן מאַן געזונט, און אונדזער זון זאָל לעבן אוודאי... און פּרנסה, ברוך השם, איבערן מױל... נאָר װעגן אַ זיווג גײט... און זי דערצײלט װעגן איר זון, װאָס װערט
יאָר אַלט... און מען װױנט אין אַ דאָרף, צו’ן אַ קהילה איז װײַט... -- און װאָס טוט איר דערצו?
דער זיװג
-- מען האָפֿט צו גאָט, מען בעט זײַן ליבן נאָמען... דער מאַן אױף זײַן לשון, זי אױף איר לשון... אַלע געבעטן בעט זי אױס, אַלע תּחינות קאָן זי אױסװײניק כּמעט, שׂרה בת טובֿימס אַלע זיסע, האַרציקע תּחינות... נאָר אײנע, דער עיקר, האָט זי שױן מיט טרערן דורכגענעצט, די זיווג-תּחינה... -- גאָט װעט העלפֿן, שמײכלט די געשטאַלט... איך בין זיכער, שמײכלט זי... אַ סימן האָט איר, קײן געלט פֿאַרן חדר װילט איר נישט, גיב איך אײַך אַ מתּנה פֿאַר אײַער זונס כּלה װעגן... אַזױ זאָגט זי עס, און נעמט דערבײַ פֿון אונטער דער טערקישער שאַל די מתּנה אַפֿיר: אַ פּאָר גאָלדענע פּאַנטאָפֿלעך מיט פּערעלעך באַנײט... בליצט עס אין דער שװײַגערנס אױגן, שטופּט איר די געשטאַלט די פּאַנטאָפֿעלעך אין דער האַנט אַרײַן און זאָגט: -- „אַ מתּנה פֿון שׂרה בת טובֿים”, און פֿאַרשװינט... און אַז דער שװײַגער האָט זיך נישט געקאָנט אױפֿן װײַב דערװאַרטן, האָט אָנגעקלאַפּט אין טיר און נישט באַקומענדיק קײן ענטפֿער, דערשראָקן די טיר געעפֿנט, זעט ער, דאָס װײַב שטײט אַלײן אין מיטן שטוב מיט אַן אָפֿן מױל, אױסגעגלאָצטע אױגן און גאָלדענע פּאַנטאָפֿעלעך אין דער האַנט.

אין דער זעלבער צײַט, אין דער זעלבער מדינה מערן, נאָר מײַלן, מײַלן װײַט פֿון שװײַגער, און ניט װיסנדיק פֿון שװײַגער, האָט אין אַ טיפֿן װאַלד אַ ייִד געװױנט, אַ קױלן- ברענער.
האָט אַ שטיבל אין װאַלד און אַן אױװן געדונגען, י.-ל.
פּרץ
אױך בײַ’ן אַ גראַף.
נאָר דער ייִד איז אַן אָרעמער געװען און אַ שװערע פּרנסה געהאַט: זאַמלען דאָס אָפּגעפֿאַלענע פֿון בױמער, זומער – אָפּגעדאַרטע צװײַגן, װינטער – קאָרע געפּלאַצטע פֿון פֿראָסט און נאָך יעדן געװיטער – דאָס אָפּגעהאַקטע פֿון דונער און אָפּגעריסענע פֿון װינט, און טראָגן צום אױװן און אױף קױלן פֿאַרברענען – קומט ער פֿאַרנאַכט אַהײם אַ מידער, אַ שװאַרצער... האָט אים אָבער זײַן ליבער נאָמען אַ זיס טעכטערל באַשערט (דער ייִד איז אַן אלמן געװען).
קומט זי אים אַנטקעגן מיט פֿרײד, און העלפֿט אים װאַשן און איבערטון און גיט אים צו עסן און צו טרינקען און מאַכט אים פֿײַן דאָס געלעגער צורעכט... און קאָן ער נישט אײַנשלאָפֿן, -- און, זײַט ער איז אַן אלמן געװאָרן, טרעפֿט זיך עס אים גאַנץ אָפֿט – צינדט זי אַ קינדל אָן, װען קלאָרע נעכט, שטעלט זי זיך קעגן דער לבֿנה צום פֿענצטערל, און לײענט הױך אירע „הײליקע” ספֿרים אױף „עבֿרי-טײַטש”, די מוטער האָט זי אױסגעלערנט, די ספֿרים בירושה געלאָזט: צאינה וראנה, קבֿ-הישר, תּחינות פֿון שׂרה בת טובֿים... לײענט זי אים הױך... ער, אַ פּראָסטער ייִד, הערט זיך אײַן, ביז די אױגן קלעפּן זיך אים צו, דאַכט זיך אים, אַז יענע לײענט, די מוטער לײענט, און ער שלאָפֿט רויִק אײַן, אײַנגעװיגט פֿון זיסן קול און די װערטער די הײליקע... קומט איר אַ מאָל אַ זײער האַרץ-װײכיקע תּחינה אין דער האַנט אַרײַן, אַ תּחינה, װאָס אַ מאַמע זאָגט, װען זי בעט זײַן ליבן נאָמען װעגן אַ זיווג פֿאַר אַ קינד... „און זע, ליבער, האַרציקער גאָט, פֿאַר מײַן ליבער, האַרציקער טאָכטער װעגן אַ זיווג, אַ זיווג אַ כּשרן”... הױבט דאָס מײדל אָן צו פֿאַרשטײן, װעגן װאָס עס גײט, האַקט זי אָפּ און װיל אַן אַנדער תּחינה נעמען, בעט זיך דער פֿאָטער: דער זיװג
-- נײן, טאָכטער לעבן, נײן... װײַטער לײען... גיב מיר די הײליקע װערטער אין מױל אַרײַן, לאָמיר בעטן בײַ גאָט פֿאַר דיר... אַ האַרץ האָב איך, טאָכטערשי, אַ פֿולס, נאָר, אַ ייִד אַ פּראָסטער, קײן װערטער האָב איך נישט... מוז זי פֿאָלגן און לײענט װײַטער און װײַטער.
װי שמעקנדיקער בױמל גיסט זיך די תּחינה.
לאַנג אײַנגעשלאָפֿן איז שױן דער פֿאָטער – זי מערקט עס נישט, ער שנאָרכט – זי הערט נישט און לײענט... און פּלוצלינג װעקט זיך אױף אַ נישט פֿאַרשטאַנען בענקעניש אין דעם מײדלס האַרץ, די יתומישע נשמה האָט זיך צו עפּעס פֿאַרבענקט... עס קלאַפּט דאָס הערצל-קלײן, פֿײַכט און נעפּלדיק װערן די אױגעלעך פֿאַרדעקט, די רײן-קינדעריש- בלױע, און דאָס קולעכל ציטערט און ציטערט און װערט פֿון באַהאַלטענע טרערן פֿײַכט... און אין מיטן – עפֿנט זיך די טיר און אין איר באַװײַזט זיך אַ װוּנדערלעכע געשטאַלט... אין אַ הױב אַ הױכער און אַ טערקישער שאַל, די אױגן לײַכטן אַזױ לײַטזעליק זיס, אַז דאָס אײַנגעשרומפּענע פּנימל שטראַלט. --
טאַטע!
װיל זי דעם פֿאָטער װעקן.
לײגט אָבער די אַלטע אַ פֿינגער איבער די לעפֿצן, װערט דאָס מײדל שטיל, בלײַבט זי, װי אין אַ פֿאַרכּישופֿטן חלום שטײן.
און די אַלטע גײט-צו צום טיש און זעצט זיך, און שטרעקט אױס די האַנט און ציט דאָס מײדל זיך צום האַרצן צו... שרעק דיך נישט מײדעלע, -- זאָגט זי – שׂרה בת טובֿים בין איך... מײַנע תּחינות האָסטו געלײענט... און עס איז אַ שטילע נאַכט, האָב איך אין מײַן שטילער רו דײַן זיס קול געהערט, בין איך געקומען צו דיר און האָב דיר אַ מתּנה געבראַכט... און נעמט פֿון אונטער דער טערקישער שאַל די מתּנה אַפֿיר: י.-ל.
פּרץ
-- זע, ליב קינד... אָט, סאַמעט געשױרענער אַ שטיק... אױף אַ בײַטעלע צוגעשניטן... און פּעל, אַלערלײ קאָלירן זײַדענע פֿול, צום אױסנײען, דאָס בײַטעלע... און פֿעדעם נאָך דערצו זילבערנע, און גאָלדענע אױך אַ ביסל, און פֿליטערלעך דערצו, אױך זילבער און גאָלד... און אַזױ זעסטו נײט מען, טעכטערל, און אַזױ װערט געשטיקט... האַלט די נאָדל פֿעסט, לױף מיט די פֿינגערלעך געשיקט... זעסט אַ מגן-דודל גײט, און אָט בליִען בלימעלעך אַרױס... פֿרישע, װי אין װאַלד אין זומער-צײַט... אַ תּפֿילין-בײַטעלע נײ, אַ מתּנה מאַך, פֿאַר דײַן באַשערטן אַ מתּנה, װי דײַן ליבע מאַמע האָט דײַן ליבן טאַטן געשענקט... און די אַלטע לערנט, און דאָס מײדעלע שטיקט און העפֿט... און אַז דער פֿרימאָרגן בליט, כאַפּט זיך דער פֿאָטער אױף, די טאָכטער זיצט אַלײן אין שטוב מיט אַ תּפֿילין-בײַטעלע אין די הענט, סאַמעט, זילבער און גאָלד...
און אַז דער שװײַגערס זון איז אַלט געװען זיבעצן יאָר, האָט מען אים אַרױפֿגעזעצט אױף אַ װעגעלע און געשיקט אין דער װעלט אַרײַן זיך אַ כּלה זוכן צו שׂרה בת טובֿימס פּאַנטאָפֿעלעך... פֿאָרט ער װאַלד-אױס, װאַלד-אײַן, איבער דערפֿער און שטעט, כּלה-מײדלעך װי זאַמד און ערד -- קײן אײנער פּאַסן די פּאַנטאָפֿעלעך נישט... פֿאָרט ער אַ יאָר, פֿאָרט צװײ – נישטאָ און נישטאָ.
פֿאַרלירט ער די אמונה דערין, קערט ער אַהײם; ער װעט טאַטע-מאַמע זאָגן: ס’איז אַ חלום געװען.
אַזױנע פֿיסלעך קלײנע זײַנען נישט פֿאַראַן... דער זיװג
פֿאָרט ער אַהײם, און פֿאָרט, און פֿאָרט פֿון װעג אַראָפּ, און פֿאַרבלאָנדזשעט אין אַ װאַלד.
דעמבעס מיט דעמבעס, ריזן בײַ ריזן שטײען, נישט אױס און נישט אײַן.
בלײַבט ער שטײן.
פֿרײַטיק איז.
די זון גײט-אונטער און לאָזט זיך, אַ פֿײַערדיקע קױל, אַלץ טיפֿער און טיפֿער אַראָפּ.
דער אָװנט פֿאַלט-צו – שטעלט ער זיך „שיר השירים” זאָגן, און גײט, שיר השירים זאָגנדיק, אין װאַלד אַרום, האַלט זיך נאָר פֿון װעגעלע נישט װײַט, און פֿון פֿערד, װאָס פּאַשעט זיך... און שטיל רױשט בײַם אָװנט-װינטל דער װאַלד, גלײַך ער װאָלט אים „שיר השירים” נאָכגעזאָגט... און שטיל װערט און טונקעלער.
און פּלוצלינג פֿלאַמט צװישן די בײמער אַ פֿענצטערל אױף.
לױפֿט ער צו מיט פֿרײד און קלאַפּט-אָן: --װױנט דאָ אַ ייִד -- אַ ייִד!
אַ ייִד קומט פֿון שטיבעלע אַרױס, באַװײַזט זיך אױף דער שװעל. --
שלום עליכם, אַ ייִד! --
עליכם שלום! –
ענטפֿערט דער יונגער-מאַן – קאָן מען האַלטן שבת בײַ אײַך? --
האַלטן יאָ – ענטפֿערט מיט אַ טרױעריקן שמײכל דער ייִד – נאָר עסן האָב איך נישט װאָס... -- עסן האָב איך – ענטפֿערט דער יונגער מאַן – און טרינקען אױך.
קומט מיט מיר צום װעגעלע צו, פֿון אַלעם גוטן אָנגעגרײט... אין אַ שעה אַרום, נאָך קבלת שבת, זיצן זײ שױן בײדע נאָך קידוש בײַם טיש... און זינגען זמירות, און עסן... זעט דער י.-ל.
פּרץ
יונגער מאַן, װי פֿון יעדן מאכל נעמט דער אַלטער און איז קױם װאָס טועם אַ ביסל, און טראָגט באַלד די רעשט פֿאַר דער טיר אַרױס, מײנט ער, פֿאַר אַ קעלבל צי אַן עוף... איז ער דאָך נישט אַזױ אָרעם, דער ייִד – פֿאַר װאָס האָט ער קײן שבת נישט געמאַכט?
אַ יונגער-מאַן, פֿרעגט ער אים. --
זאָגט דער אַלטער: -- נײן, אַן אָרעמער קױלן-ברענער בין איך... קײן קאַלב, קײן עופֿות פֿאַרמאָג איך נישט... נאָר אַ זיס טעכטערל האָב איך.
באָרװעס גײט זי, נעבעך, שעמט זי זיך באָרװעסערהײט אין שטוב אַרײַנצוקומען... זיצט און עסט פֿאַר דער טיר... נעמט דער יונגער-מאַן מיט האַרצקלאַפּעניש די גאָלדענע פּאַנטאָפֿעלעך פֿון בוזעם אַרױס און גיט זײ דעם אַלטן איבער: -- גײט, מעסט זײ אײַער טאָכטער אָן, צי זײַ פּאַסן, זעט... קומט דער אַלטער צוריק: -- זײ פּאַסן...
און בײַם רײַכן שװײַגער איז אַ חתונה געװען... ער האָט מיטן קױלן-ברענער אַ שידוך געטאָן, און די חופּה האָט מען אין שטאָט געשטעלט.
און אַז מען איז פֿון דער חופּה געגאַנגען, האָט זיך פּלוצלינג אַ געשטאַלט באַװיזן, אין אַ הױב אַ הױכער, אין אַ טערקישער שאַל, אַ פּנים אַן אַלטס נאָר אױגן לײַטזעליקע און יונגע, און האָט קעגן חתן-כּלה מיט אַ קױלעטש געטאַנצט... און נישט אַלע האָבן געװוּסט, װער דאָס איז... באַאַרבעט און צוגעגרײט פֿון איציק גאָלדענבערג, רפֿאל פֿינקל,
"א װען אַ מענטש שפּאַרט זיך אײַן, קאָן ער אָפּטאָן זאַכן װאָס מ'מײנט אַז מ'קען זײ קײן מאָל נישט אױספֿירן – האָט זלמן גלעזער געזאָגט. –
בײַ אונדז אין ראַדאָשיץ איז געװען אַ פּראָסטער ייִד, אַ דאָרפֿסגײער, לײב בעלקעס.
ער פֿלעגט אַרומגײן איבער די דערפֿער און אױפֿקױפֿן בײַ די פּױערים אַ מעסטל קאַשע, אַ קראַנץ קנאָבל, אַ טאָפּ האָניק, אַ קנױל פֿלאַקס.
ער האָט פֿאַרקױפֿט די פּױערטעס קאָפּטיכלעך, גלעזערנע פּערל, װאַסערלעך זיך צו באַשמעקן, אַלערלײ אָפּגעגילדטע שמאָכטעס.
װײַטער װי פֿינף װיאָרסט פֿון שטעטל איז ער קײן מאָל נישט אַװעק.
די סחורה האָט ער באַצױגן דורך אַ שפּיליטער פֿון לובלין און דער אײגענער האָט אױפֿגעקױפֿט בײַ אים װאָס ער האָט געהאַט צו פֿאַרקױפֿן.
דער לײב בעלקעס איז געװען אַ פּראָסטער ייִד, אָבער אַ פֿרומער.
שבת האָט ער געלײענט דאָס טײַטש-חומש װי אַ ייִדענע.
אַז אַ פּאַקנטרעגער איז געקומען קײן ראַדאָשיץ, האָט ער גענומען בײַ אים אױסצולײענען אַלע ספֿרימלעך אױף עבֿרי-טײַטש.
צום מערסטן האָט ער ליב געהאַט צו לײענען װעגן ארץ- ישׂראל.
ער פֿלעגט טײל מאָל רעדן מיט אונדז חדר-ייִנגלעך און פֿרעגן׃ װאָס איז טיפֿער, דער ירדן אָדער דער ים-סוף?
װאַקסן אין ארץ-ישׂראל עפּל?
װאָס פֿאַר אַ לשון רעדן די דאָרטיקע גױים?
מיר האָבן אױס אים געלאַכט.
אױסגעזען האָט ער עפּעס טאַקע װי אַן ארץ-ישׂראלדיקער׃ שװאַרצע אױגן, אַ פּעך-שװאַרצע באָרד און ס'פּנים אױך עפּעס שװאַרצלעך.
אײן מאָל אין יאָר פֿלעגט קומען קײן ראַדאָשיץ אַ שד""ר, אײנער פֿון די ספֿרדישע ייִדן, אַ געבױרענער אין תּימן אָדער אין שושן-הבירה.
געשיקט האָט מען אים פֿון ארץ- ישׂראל.
און דער דאָזיקער שד""ר האָט אױסגעזען װי לײב בעלקעסעס אַ ברודער׃ אַזאַ באָרד, אַזױנע אױגן און אַזאַ שװאַרצקײט אין פּנים.
אָנגעטאָן איז געװען דער שד""ר אין אַ"
"זשופּיצע מיט שװאַרצע און רױטע פּאַסן און אין סאַנדאַלן װאָס האָבן אױסגעזען װי חליצה-שיך.
אַ היטל האָט ער געהאַט װי אַ טערק.
ער האָט גערעדט לשון- קודש אָדער תּרגום-לשון.
ייִדיש האָט ער אױסגעלערנט, האָט ער געזאָגט, אין די שפּעטערדיקע יאָרן.
ער איז אַרומגעגאַנגען פֿון שטוב צו שטוב און געעפֿנט די פּושקעלעך װוּ מ'האָט אַרײַנגעלײגט די נדבֿות פֿאַר ר' מאיר בעל- הנס.
דער לײב בעלקעס איז געװאָרן אַזױ פֿאַרקאָכט אין אים, אַז ער האָט אים אַרײַנגענומען צו זיך אין שטוב און יענער האָט בײַ אים געװױנט און געגעסן.
װי לאַנג דער שד""ר האָט זיך אױפֿגעהאַלטן אין ראַדאָשיץ האָט לײב בעלקעס נישט געטאָן קײן שום מיסחר.
ער האָט געהאַלטן יענעם אין אײן אױספֿרעגן׃ װי זעט אױס די מערת-המכפּלה?
װײס מען װוּ ס'ליגט אַבֿרהם און װוּ שׂרה?
איז דאָס אמת אַז די מאַמע רחל קומט אַרױס אין מיטן דער נאַכט פֿון קבֿר און װײנט אױף אירע קינדער?
איך בין נאָך דאַמאָלסט געװען אַ ייִנגל און איך בין אַלײן אױך נאָכגעלאָפֿן דעם שד""ר.
װען האָט מען געזען אין ראַדאָשיץ אײנעם פֿון יענע מקומות?
אײן מאָל, נאָך דעם װי דער שד""ר איז אַװעקגעפֿאָרן, איז לײב אַרײַן אין אַ געװעלב און זיך געהײסן געבן פֿופֿציק פּעקלעך שװעבעלעך.
דער סוחר פֿרעגט אים׃ װאָס טױגן דיר אַזױ פֿיל שװעבעלעך?
װילסט אונטערצינדן ראַדאָשיץ?
און ער זאָגט׃ כ'װיל בױען ס'בית-המיקדש.
דער קרעמער האָט געמײנט אַז ער איז פֿון זינען אַראָפּ, אָבער ער האָט אים פֿון דעסט װעגן פֿאַרקױפֿט אַלע שװעבעלעך אין קראָם.
שפּעטער איז לײב אַרײַן אין אַ געװעלב פֿון פֿאַרב און ער האָט זיך געהײסן געבן זילבערנע פֿאַרב און גאָלדענע פֿאַרב.
דער קרעמער פֿרעגט אים׃ װאָס טױג דיר אַזאַ פֿאַרב?
װילסט מאַכן פֿאַלש געלט?
און לײב זאָגט׃ כ'גײ בױען דאָס בית-המיקדש.
דער שד""ר האָט לײבן געהאַט פֿאַרקױפֿט אַזאַ מאַפּע, אַ גרױסן בױגן פּאַפּיר און ס'איז דאָרט געװען אױסגעמאָלט דאָס בית-המיקדש, מיטן מיזבח, מיט דער עֲזָרָה מיט הכּל- בכּל-מכּל.
בײַ נאַכט, װען לײב בעלקעס האָט געהאַט צײַט, האָט ער זיך אַװעקגעזעצט מיט די שװעבעלעך און גענומען בױען דאָס בית-המיקדש.
קײן קינדער אין שטוב זענען נישט געװען.
ער האָט געהאַט צװײ טעכטער און זײ האָבן געדינט אין לובלין.
דאָס װײַב פֿרעגט אים׃ װאָס"
שפּילסטו דיך עפּעס מיט שװעבעלעך?
ביסט אַ חדר-ייִנגל?
און ער זאָגט׃ כ'בױ דאָס בית-המיקדש.
ער האָט אַלץ אױפֿגעבױט גענױ לױט דער מאַפּע׃ דאָס קדשי- קדשים, דעם שולחן, די מנורה, דעם אָרון.
אַז מ'האָט זיך דערװוּסט אין שטאָט װאָס ער טוט, האָבן אָנגעהױבן מענטשן קומען און קוקן אױף חידושים.
די מלמדים האָבן געברענגט די חדר-ייִנגלעך.
דאָס גאַנצע געבײַ איז געשטאַנען אױף אַ הינקענדיק טישל און מ'האָט עס נישט געטאָרט רירן, װײַל ס'װאָלט זיך געפֿאַלן.
װען דער רבֿ האָט געהערט פֿון דער זאַך, איז ער געקומען צו לײב בעלקעס אַהײם און מיטגענומען ישיבֿה-בחורים.
זײ האָבן זיך נישט געקאָנט גענוג אָנחידושן.
לײב בעלקעס האָט געהאַט אױפֿגעבױט אַ בית-המיקדש פֿון שװעבעלעך גענױ װי ס'װערט באַשריבן אין די הײליקע ספֿרים.
נו, אָבער מענטשן זענען נישט-פֿאַרגינערס.
דאָס װײַב האָט נײַערט געמרוקעט אַז זי דאַרף דעם טיש פֿאַרן געפֿעס.
ס'זענען געװען אין ראַדאָשיץ ייִדישע פֿײַער- לעשערס און זײ זײַנען געקומען זיך קלאָגן אַז פֿון אַזױ פֿיל שװעבעלעך קאָן נאָך װערן אַ שׂרפֿה און דאָס גאַנצע שטעטל קאָן אַװעק מיטן רױך.
מ'האָט אַזױ לאַנג געהעצט און געסטראַשעט, ביז אין אײנעם אַ טאָג, װען לײב איז צוריקגעקומען פֿון דאָרף, איז געװען אױס בית-המיקדש.
דאָס װײַב האָט געזאָגט אַז די פֿײַער-לעשערס האָבן אַלץ אײַנגעלײגט.
די פֿײַער-לעשערס האָבן געװאָרפֿן די שולד אױפֿן װײַב.
נאָך דעם װי מ'האָט חרובֿ געמאַכט זײַן בית-המיקדש, איז לײב בעלקעס אַרײַנגעפֿאַלן אין אַ מרה-שחורה.
ער האָט אױפֿגעהערט רעדן צום װײַב.
ער איז נאָך אַלץ געגאַנגען איבער די דערפֿער, אָבער ער האָט אַלץ װײניקער פֿאַרדינט.
ער איז אָפֿט געזעסן אין דער הײם און געלײענט די ספֿרימלעך און מעשׂה-ביכלעך װוּ ס'װערט באַשריבן ארץ-ישׂראל און ס'בית-המיקדש.
ער האָט אָפּגעשטעלט ייִדן לומדים, אָדער ישיבֿה-בחורים און זײ געפֿרעגט קשיאות׃ אַז משיח װעט קומען, װעלן אַלע ייִדן פֿליען קײן ארץ- ישׂראל אױף אײן װאָלקן, אָדער אין יעדער שטאָט װעט קומען אַן אַנדער װאָלקן?
װעט תּחית-המתים זײַן באַלד, אָדער פֿערציק יאָר שפּעטער?
װעלן זײַן פֿעלדער און גערטנער און מ'װעט אַקערן און זײען, אָדער מַן װעט פֿאַלן פֿון הימל?
דער עולם האָט געהאַט פֿון װאָס צו לאַכן.

אײן מאָל, בײַ נאַכט, האָט אים ס'װײַב געהײסן גײן פֿאַרמאַכן דעם לאָדן.
לײב בעלקעס איז אַרױס אין דרױסן און איז פֿאַרפֿאַלן געװאָרן װי אַ שטײן אין װאַסער.
אין שטעטל איז געװאָרן אַ האַרמידערץ טײל האָבן געזאָגט אַז די נישט-גוטע האָבן אים פֿאַרכאַפּט, אַנדערע האָבן אַרױסגעדרונגען אַז דאָס װײַב האָט אים געיאַדעט און ער איז אַנטלאָפֿן אױף יענער זײַט װײַסל, פֿון דאָרט האָט ער געשטאַמט, אָבער װער אַנטלױפֿט עס אין בלױזן שפּענצטער, אָן טלית-און-תּפֿילין, שפּעט אין אָװנט?
װען דאָס טרעפֿט מיט אַ נגיד, װאָלט מען געשיקט שליחים אים זוכן.
אָבער אַז אַן אָרימאַן װערט נעלם, איז דאָ מיט אײן קבצן װײניקער.
דאָס װײַב – שפּרינצע האָט זי געהײסן – איז געװאָרן אַן עגונה.
אַ ביסל האָט זי צופֿאַרדינט פֿון גײן דאָנערשטיק קנעטן די טײגן אין די מולטערס.
אַ ביסל האָבן די טעכטער צוגעשיקט פֿון לובלין.
פֿינף יאָר זענען אַריבער.
אײן מאָל אין אַ פֿרײַטיק, װען שפּרינצע איז געשטאַנען בײַם אױװן און געקאָכט אױף שבת, האָט זיך געעפֿנט די טיר און ס'איז אַרײַנגעקומען אַ ייִד מיט אַ גרױער באָרד, פֿאַרשטױבט און באָרװעס.
שפּרינצע האָט געמײנט אַז ס'איז אַ בעטלער.
מיט אַ מאָל טוט ער אַ זאָג – שפּרינצע, כ'קום פֿון ארץ-ישׂראל.
גיב מיר אַ ביסל פֿלױמען- צימעס.
די שטאָט איז געגאַנגען אױף רעדער.
אַלע זענען געקומען צו לױפֿן.
מ'האָט אַװעקגעפֿירט לײב בעלקעסן צום רבֿ און דער רבֿ האָט אים גענומען אױספֿאָרשן.
ער איז געהאַט אַװעק קײן ארץ- ישׂראל צו פֿוס. –
צו פֿוס קײן ארץ-ישׂראל? –
האָט לוי-יצחק געפֿרעגט. –
יאָ, צו פֿוס. –
סטײַטש, אַלע װײסן אַז קײן ארץ-ישׂראל מוז מען פֿאָרן מיט אַ שיף.

מאיר טומטום האָט זיך אָנגענומען בײַם קין, דאָרט װוּ ס'װאָלט געװאַקסן אַ באָרד װען ער איז נישט קײן טומטום. –
אפֿשר האָט ער אָפּגענאַרט? –
האָט ער געפֿרעגט. –
ר'האָט געהאַט מיט זיך בריװ פֿון רבנים.
ער האָט געברענגט מיט זיך אַ זעקל ארץ- ישׂראל-ערד, װאָס אַז עמעץ שטאַרבט, לײגט מען דאָס אונטער דעם טױטן צוקאָפּנס.
כ'האָב דאָס אַלײן געזען.
ס'איז געװען עפּעס װי צעקרישלט קרײַד.
ער האָט געזאָגט אַז ער'ט עס אַלײן אױסגעגראָבן פֿון הר-הזיתים. –
װי לאַנג האָט אים געדױערט די נסיעה? –
האָט לוי-יצחק געפֿרעגט. –
צװײ יאָר.
צוריק איז ער שױן געפֿאָרן מיט אַ שיף.
דער רבֿ זאָגט צו אים׃ היתּכן, װי טוט עפּעס אַ ייִד אָפּ אַזאַ זאַך?
און ער ענטפֿערט׃ רבי, כ'האָב אַזױ געבענקט קײן ארץ-ישׂראל, אַז כ'האָב מער נישט געקאָנט אױסהאַלטן.
אַז כ'בין אַרױס פֿאַרמאַכן דעם לאָדן און דערזען די לבֿנה לױפֿן צװישן די װאָלקנס, האָב איך גענומען לױפֿן צוזאַמען מיט דער לבֿנה.
כ'בין אַזױ אָפּגעלאָפֿן ביז װאַרשע.
שפּעטער האָבן מיר גוטע מענטשן געװיזן דעם װעג.
װוּ כ'האָב געטאָגט האָב איך נישט גענעכטיקט.
כ'האָב געװאַנדערט איבער פֿעלדער און װעלדער, איבער אַלע װיסטע מדבריות, ביז כ'בין אָנגעקומען קײן ארץ-ישׂראל. –
ס'אַ װוּנדער די חיות האָבן אים נישט אױפֿגעגעסן – האָט לוי- יצחק האַלב-געפֿרעגט, האַלב- געזאָגט. –
ס'שטײט׃ שומר פּתאים ה' – האָט מאיר טומטום זיך אָנגערופֿן.
ב אַ װײַלע האָבן אַלע דרײַ געשװיגן.
לוי- יצחק האָט אַראָפּגענומען די בלױע ברילן פֿון דער נאָז און גענומען װישן די שײַבלעך מיט דער קעשענע-פֿאַטשײלע.
אײן אױג האָט געהאַט אַ בעלמע און
האָט דערױף אין גאַנצן נישט געזען.
לוי-יצחק האָט געהאַט אַ שטעקן װאָס זאָל האָבן געשטאַמט פֿון קאָזשעניצער מגיד.
ער האָט זיך מיט אים קײן מאָל נישט געשײדט, אַפֿילו נישט שבת.
ער האָט געהונקען אױף אַ פֿוס און אַ קוליע איז נישט מוקצה.
אַ לאַנגע װײַלע האָט ער איצט אָנגעלענט דעם קין אױפֿן שטעקן.
דערנאָך האָט ער זיך אױפֿגעריכט און געזאָגט׃ – עקשנות איז אַ כּוח.
אין קראַסניסטאָװ איז געװען אַ שנײַדער, יהונתן שנײַדער.
גענײט האָט ער פֿאַר װײַבער, נישט פֿאַר מאַנסלײַט.
געװײנטלעך אַ װײַבערישער שנײַדער איז אַ שטיקל קל.
אַז מ'מאַכט אַ נקבֿה אַ מלבוש מוז מען איר נעמען אַ מאָס און אַ מאָל קאָן זי זײַן אין די אומרײנע טעג.
אַפֿילו װען זי איז אין די רײנע טעג, איז אױך נישט גלײַך אָנצורירן אַ נקבֿה, בפֿרט אַן אשת-איש.
נו, אָבער ס'מוזן זײַן שנײַדערס.
אַלײן קאָן קײן קלײד זיך נישט אױפֿנײען.
גראָד דער יהונתן איז געװען אַ פֿרומער ייִד, אָבער אַ שטיקל עם-הארץ.
ער האָט ליב געהאַט ייִדישקײט.
שבת פֿלעגט ער לײענען דאָס טײַטש-חומש צוזאַמען מיט זײַן װײַב בײלע- יענטע.
אַז ס'פֿלעגט קומען אַ פּאַקנטרעגער קײן קראַסניסטאָװ, האָט יהונתן בײַ אים געקױפֿט די ספֿרימלעך און די מעשׂה-ביכלעך אױף עבֿרי-טײַטש.
ס'איז געװען אין קראַסניסטאָװ אַ חבֿרה-משניות און יהונתן האָט געהערט צו דער חבֿרה.
ער האָט זיך צוגעהערט צום שיעור, אָבער ער האָט מורא געהאַט זיך אָנצורופֿן, װײַל װיפֿל מאָל ער האָט אַרױסגערעדט אַ לשון- קודש- װאָרט, האָט ער געמאַכט אַ גרײַז און די לומדים האָבן אױס אים געחוזקט.
ער שטײט מיר פֿאַר די אױגן׃ אַ הױכער, אַ דאַרער, אַ געשטופּלטער.
פֿון די אױגן האָט אַרױסגעשײַנט אַן אײדלקײט.
געזאָגט האָט מען אַז קײן בעסערן שנײַדער האָט מען נישט געקראָגן אַפֿילו אין לובלין.
אַז ער האָט געמאַכט אַ יופּיצע אָדער אַ שובע, איז זי געלעגן װי אױסגעגאָסן.
ער האָט געהאַט דרײַ טעכטער, מײדן.
ייִנגלװײַז פֿלעג איך אָפֿט אַרײַנקומען צו אים, װײַל כ'האָב געהאַט אַ חבֿר, געצל, אַ יתום, און ער איז געװאָרן בײַ דעם יהונתן אַ לערנייִנגל.
אַנדערע מײַסטערס האָבן געפּײַניקט די לערנייִנגלעך, זײ געשלאָגן, נישט געגעבן גענוג צו עסן.
אַנשטאָט זײ צו לערנען די מלאכה, האָט מען זײ געהײסן צוּװיגן ס'קינד, אַרױסטראָגן ס'פּאָמעשאַף, און דאָס אַלץ זײ זאָלן זיך נישט אױסלערנען די מלאכה און מ'זאָל זײ נישט דאַרפֿן צאָלן קײן שׂכירות.
אָבער יהונתן האָט דעם יתום געלערנט די מלאכה און װי נאָר ער האָט זיך אױסגעלערנט אױסשלײפֿן אַ לעכל און
אָננײען אַ קנעפּל, האָט ער אים אָנגעהױבן צאָלן צװײ רובל אַ זמן.
מײַן חבֿר געצל האָט פֿריער געלערנט אין בית-מדרש און יהונתן פֿלעגט אים כּסדר פֿרעגן אַלערלײ קלאָץ- קשיאות׃ װי האָט געהײסן די מאַמע פֿון עוג מלך הבשן?
װיפֿל פֿליגן האָט נח אַרײַנגענומען אין דער תּיבֿה?
װיפֿל מײַלן איז פֿון גן-עדן צום גיהנום?
ער האָט באַגערט אַלץ צו װיסן.
איצט הערט אַ מעשׂה.
אַלע װײסן אַז שׂמחת-תּורה רופֿט מען אױף צו די הקפֿות פֿריער די יוסטע בעלי-בתּים, די לומדים, די נגידים, און שפּעטער די בעל-מלאָכות, די פּראָסטע לײַט, די קבצנים.
אַזױ פֿירט זיך אױף דער גאַנצער װעלט.
נו, איז בײַ אונדז אין קראַסניסטאָװ געװאָרן גבאי אײנער, נישט קײן היגער, אַן אײדעם פֿון דער פֿרעמד.
ער האָט קײנעם נישט געקאָנט און עמעץ האָט אים אױפֿגעשריבן די נעמען און דעם סדר װעמען אױפֿצורופֿן צו װאָסער הקפֿה.
ס'איז געװען אין קראַסניסטאָװ אַן אַנדער יהונתן, ר' יהונתן גאָרשקאָװער, אַ למדן און אַ נגיד, און דער גבאי האָט פֿאַרמישט די יוצרות און אױפֿגערופֿן יהונתן שנײַדער צו דער ערשטער הקפֿה.
אין בית-מדרש איז געװאָרן אַ שושקערײַ און אַ כיכעניש.
אַז יהונתן שנײַדער האָט דערהערט אַז מ'רופֿט אים אױף צו דער ערשטער הקפֿה, צוזאַמען מיטן רבֿ און די פּרנסים, האָט ער נישט געגלײבט די אײגענע אױערן׃ ער האָט נעבעך פֿאַרשטאַנען אַז ס'איז אַ טעות.
אָבער אַז מ'רופֿט, מוז מען גײן.
צװישן די בעל-מלאכות און געזעלן װאָס דאַװענען בײַ דער מערבֿ- װאַנט איז געװאָרן אַ געלעכטער.
מ'האָט אָנגעהױבן שטופּן און שטױסן דעם יהונתן ער זאָל װאָס גיכער גײן.
ס'איז געװען פֿאַר דער צײַט פֿון מאָנאָפּאָל אױף בראָנפֿן, און אָקעװיט איז געװען װעלװעלער װי באָרשט.
אין יעדער לײַטישער שטוב איז געשטאַנען אַ פֿעסעלע בראָנפֿן מיט אַ שטרױ צום טרינקען און ס'האָט געהאַנגען אַ זײַטל געטריקנט שעפּסנס צום פֿאַרבײַסן.
שׂמחת-תּורה האָט מען געכאַפּט אַ שלוק פֿאַרן דאַװענען און דער עולם איז שױן געװען בײַ צײַטנס פֿאַרשנאָשקעט.
יהונתן שנײַדער איז צוגעקומען צו דער בימה און דער גבאי האָט אים דערלאַנגט די רײניקײט.
אַלע האָבן געשטױנט, אָבער קײנער האָט גאָרנישט געזאָגט.
בלױז אײנער, אַ ר' זעקעלע װישניצער, אַ װאָכערער, האָט אַ זאָג געטאָן׃ – װער רופֿט עס אױף אַן עם-הארץ צו דער ערשטער הקפֿה?

און ער האָט צוריקגעגעבן זײַן ספֿר דעם גבאי.
ס'האָט אים נישט געפּאַסט צו קריגן אַן הקפֿה מיט יהונתן שנײַדער.
אין בית-מדרש איז געװאָרן אַ טומל.
צוריקגעבן אַ ספֿר איז אַ חילול-השם.
דער גבאי, דער פֿרעמדער, האָט זיך אין גאַנצן פֿאַרלױרן.
מבֿײַש זײַן אַ ייִד ברבים איז אױך נישט עפּעס קײן קלײניקײט.
דער רבֿ האָט אין דער גיך אױפֿגערופֿן דעם אַנדערן יהונתן, אָבער קײנער האָט שױן נישט געקאָנט זינגען בײַ דער הקפֿה און טאַנצן אַװדאי נישט.
די אײגענע פּראָסטע לײַט װאָס האָבן פֿריער געלאַכט אױס יהונתן שנײַדער און דעם כּבֿוד װאָס מ'האָט אים אָנגעטאָן, האָבן איצט געקריצט מיט די צײן און געשאָלטן ר' זעקעלען.
אַז די הקפֿה איז געהאַט אַריבער, איז יהונתן שנײַדער צוגעגאַנגען צו ר' זעקעלע װישניצער און געזאָגט הױך אױפֿן קול, אַז מ'האָט געהערט איבערן גאַנצן בית-מדרש׃ – כ'בין טאַקע אַן עם-הארץ, אָבער איך טו אַ שבֿועה אַז איבער אַ יאָר אין דער צײַט װעל איך זײַן מער למדן פֿון אײַך.
ר' זעקעלע װישניצער האָט געטאָן אַ שמײכל און געענטפֿערט׃ – אױב אַזאַ נס װעט געשען, װעל איך דיר אומזיסט אױפֿבױען אַ הױז אין מאַרק.
ר' זעקעלע װישניצער האָט געהאַנדלט מיט געהילץ.
ער האָט געהאַט היפּאָטעקן אױף אַ האַלבער שטאָט הײַזער.
יהונתן איז געשטאַנען אַ װײַלע אַ מבֿולבלער.
דערנאָך האָט ער געזאָגט׃ – אױב נישט, װעל איך אױפֿנײען אײַער װײַב בחינם אַ פֿוקסענעם פֿוטער ביז די קנעכל, מיט אַ סאַמעטענעם איבערצוג און מיט צען װײדלען.
װאָס ס'האָט זיך אָפּגעטאָן יענעם שׂמחת-תּורה אין בית-מדרש און אין גאַנץ קראַסניסטאָװ!
מ'האָט דערהערט אין װײַבערשול פֿון געװעט און ס'איז דאָרט געװאָרן אַ געפּילדער.
טײל װײַבער האָבן געלאַכט, אַנדערע זענען זיך פֿאַרגאַנגען אין אַ געװײן.
נאָך אַנדערע האָבן זיך געקריגט און געפּרוּװט אַראָפּרײַסן אײנע בײַ דער אַנדערער די קאָפּקע.
קראַסניסטאָװ איז אַ שטאָט װי אַלע שטעט׃ אַ סך קבצנים און װײניק גבֿירים, אָבער אױף יום-טובֿ האָט מען
יענע יאָרן נישט געשפּאָרט.
יעדער דריטער בעל-הבית האָט גערופֿן אױף קידוש בײַ זיך אין הױז, פֿאַרבעטן מחותּנים, גוטע פֿרײַנד.
מ'האָט געטאַנצט אין מאַרק.
די װײַבער האָבן אָנגעקאָכט טעפּ קרױט מיט רײַבלעקעך, ראָזשינקעס און קרימעטאַרטע.
מ'האָט אָנגעבאַקן שטרודלען, טאָרטן, פֿלאָדנס.
די חבֿרה-קדישה האָט יעדן שׂמחת-תּורה געמאַכט אַ סעודה און װײַן און מעד האָבן זיך געגאָסן װי װאַסער.
מ'האָט אַרױפֿגעזעצט דעם גבאי אױפֿן קאָפּ אַ באַניע מיט ליכט און מ'האָט אים געטראָגן אױף די פּלײצעס.
מחנות קינדער זענען נאָכגעלאָפֿן, די צאן-קדשים, און געמעקעט װי די שעפּסן.
ס'איז געװען אין קראַסניסטאָװ אַ קהלישער באָק און קונדסים האָבן אים אָנגעטאָן אױף די הערנער אַ שטרײַמל און אים געפֿירט אין באָד אַרײַן.
גערעדט האָבן אַלע װעגן אײן זאַך׃ יהונתן שנײַדערס שבֿועה און ר' זעקעלעס צוזאָג.
מילא, ר' זעקעלע האָט זיך געקאָנט פֿאַרגינען צו בױען אַ הױז אָן געלט.
אָבער װי אַזױ װערט עפּעס אַ פּראָסטאַק אין אײן יאָר אַ למדן?
דער רבֿ האָט גלײַך געפּסקנט אַז אַזאַ שבֿועה איז קײן שבֿועה נישט.
פֿאַרצײַטנס, האָט דער רבֿ געזאָגט, װאָלט מען דעם יהונתן גלײַך געשלאָגן מלקות פֿאַר עובֿר-זײַן אױפֿן לא-תישׂא.
ס'זענען געװאָרן צװײ צדדים אין שטאָט׃ די לומדים האָבן געהאַלטן אַז מ'דאַרף דעם יהונתן קנסנען ער זאָל קומען אין די זאָקן אין שול אַרײַן תּשובֿה טאָן אױף דער פֿאַלשער שבֿועה, אױב נישט, זאָל מען אים לײגן אין חרם אַרײַן אָדער אַסרן זײַן אַרבעט.
דער המון האָט געטענהט אַז זײ װעלן דעם ר' זעקעלען אונטערצינדן ס'הױז, אױסדרײען אַ פֿוס און אים אַרױסטרײַבן פֿון שטאָט מיט שטעקנס.
דאַנקען גאָט, ס'זענען נישטאָ קײן ייִדישע גזלנים.
מוצאי-שׂמחת-תּורה, אַז דער עולם האָט זיך אױסגעניכטערט, מ'האָט צענומען די סוכּות מיטן סכך און ס'האָט פֿאַר אַ צוגאָב אָנגעהױבן רעגענען, האָט יעדער זיך אומגעקערט צו זײַן פּעקל צרות. –
מ'האָט פֿאַרגעסן די גאַנצע זאַך, האַ? –
האָט זלמן גלעזער געפֿרעגט. –
מ'האָט גאָרנישט פֿאַרגעסן.
האַרט-צו!..
ר' לוי-יצחק האָט אַרױסגענומען די טאַבאַק-פּושקע, געעפֿנט דאָס דעקל, געטאָן אַ שמעק און גלײַך דרײַ מאָל גענאָסן.
דער טאַבאַק זײַנער האָט געהאַט אַ שם.
ער האָט אין אים אַרײַנגעטאָן
"האַרבשטאַרק װאָס מ'שמעקט יום-כּיפּור צו דערכאַפּן דאָס האַרץ פֿון תּענית.
ער האָט אָפּגעװישט די נאָז מיט דער פֿאַטשײלע און געזאָגט׃ – װען דער געצל װאָלט נישט געװען מײַן חבֿר, װאָלט איך נישט געװוּסט אַלע פּרטים.
אָבער געצל האָט געװױנט בײַ יהונתן אין אַלקאָװ און ער האָט מיר אַלץ דערצײלט.
נאָך מעריבֿ איז יהונתן געקומען אַהײם און װי נאָר ער האָט געעפֿנט די טיר, האָט ער אַ געשרײ געטאָן׃ בײלע-יענטע, דײַן מאַן איז געשטאָרבן.
פֿון הײַנט אָן ביסטו אַן אַלמנה.
טעכטער מײַנע, עץ זענט אַלע יתומות!
אין שטוב איז געװאָרן אַ יללה װי אין תּשעה-באָבֿ׃ מאַן מײַנער, טאַטע, װוּ לאָזסטו אונדז איבער?
יהונתן האָט געענטפֿערט׃ פֿון הײַנט ביז איבער אַ יאָר שׂמחת-תּורה האָט עץ מיר קײנעם נישט.
ער האָט געהאַט ליגן צװישן פּסחדיקן געפֿעס הונדערט גילדױנים װאָס ער האָט געהאַט אָפּגעשפּאָרט פֿאַר דער עלטסטער טאָכטער אױף נדן.
ער האָט גענומען די הונדערט גילדױנים און איז אַװעק פֿון שטוב.
אין קראַסניסטאָװ איז געװען אַ ייִד, האָט ער געהײסן ר' טבֿלע קראַצמיך.
קראַצמיך איז געװען זײַן צונאָמען.
אין די יונגע יאָרן איז ער געװען אַ גמרא-מלמד.
ער האָט, װי געװײנטלעך אַ מלמד, געהאַט ליגן אױפֿן טיש אַ האָזן-פֿיסל מיט אַ רימען, אָבער געניצט האָט ער עס נישט צום שמײַסן, נאָר זיך צום קראַצן.
ער האָט געליטן פֿון אַ בײַסעניש אין רוקן.
אַז ס'האָט אים גענומען שטאַרק בײַסן, האָט ער דערלאַנגט דאָס פֿיסל אײנעם פֿון די תּלמידים און באַפֿױלן׃ קראַץ מיך!
דערפֿון האָט ער געקראָגן דעם צונאָמען.
אױף דער עלטער האָט ער פֿאַרלױרן דאָס מלמדות און זיך אױפֿגעהאַלטן בײַ אַ טאָכטער.
דער אײדעם איז געװען אַ קבצן אין זיבן פּאָלעס און קײן האָניק האָט טבֿלע דאָרט נישט געלעקט.
יהונתן שנײַדער איז אַװעק צו דעם טבֿלען און געפֿרעגט׃ ר' טבֿלע, איר װילט פֿאַרדינען געלט?
װער װיל דאָס נישט פֿאַרדינען קײן געלט?
ענטפֿערט טבֿלע, און יהונתן זאָגט׃ איכ'ל אײַך צאָלן אַ גילדן אַ װאָך און לערנט מיט מיר אױס די גאַנצע תּורה.
טבֿלע האָט זיך צעלאַכט.
די גאַנצע תּורה האָט אַפֿילו משה רבנו נישט אױסגעלערנט.
די תּורה איז װי שנײַדערײַ, אָן אַ גרונט.
זײ האָבן אַזױ לאַנג גערעדט און זיך געדונגען ביז ס'איז געבליבן אַז ר' טבֿלע זאָל לערנען מיט יהונתן שנײַדער אַ גאַנץ יאָר און אים מאַכן פֿאַר מער למדן װי ר' זעקעלע.
טבֿלע האָט געמאַכט אַ חשבון, אַז מ'װיל אױסלערנען אין אַ יאָר גאַנץ ש""ס, דאַרף מען לערנען יעדן טאָג זיבן דפֿן.
ר' זעקעלע האָט"
"אַװדאי קײן האַלב ש""ס אױך נישט אױסגעלערנט.
נו, אָבער מ'דאַרף קאָנען תּנ""ך אױך, און מדרש אױך, און אַרײַנקוקן אין די מפֿרשים אױך.
װאָס זאָל איך אײַך לאַנג ברײַען?
יהונתן שנײַדער איז געװאָרן אַ ישיבֿה-בחור.
ער איז געזעסן מיט טבֿלען טאָג און נאַכט אין ביתּ-מדרש און געלערנט.
אין מיטן דער װאָך, װען די װײַבערשול איז לײדיק, האָט דאָס פּאָרל אַרױפֿגענומען די ספֿרים און מ'האָט דאָרט געלערנט.
אַז כ'זאָג אײַך אַז יהונתן האָט געלערנט אַכצן שעה אין מעת-לעת, איז דאָס אָסור נישט קײן גוזמא.
אַ גאַנצע װאָך איז ער געשלאָפֿן אין בית-מדרש.
ער איז געגאַנגען אַהײם שלאָפֿן בלױז שבת און יום-טובֿ. –
װאָס איז געװאָרן פֿון בני-בית?
האָט זלמן גלעזער געפֿרעגט. –
װאָס װערט פֿון אַלע בני-ביתן אַז מ'בלײַבט אָן אַ פֿאַרזאָרגער?
פֿון קײן הונגער שטאַרבט מען נישט.
די מײדן זענען אַװעק דינען.
ס'װײַב, בײלע-יענטע, איז געװען אַ שטיקל נײטאָרין.
װי זאָגט מען דאָס?
אַ שיקסע בײַ אַ רבֿ קאָן אױך פּסקנען אַ שאלה.
זי האָט אָנגענומען אַ ביסל לײַכטע אַרבעט, צו לאַטען, ניצעװען, און געצל, דאָס לערנייִנגל, האָט איר צוגעהאָלפֿן.
יהונתן האָט געטאָן אײן זאַך׃ געלערנט תּורה.
אַזאַ התמדה האָט נאָך די װעלט נישט געזען.
צװײ אָדער דרײַ מאָל אין דער װאָך איז ער אין גאַנצן נישט געשלאָפֿן׃ געװאַכט אַשמורות.
מ'האָט געהערט פֿון דער זאַך אין די שטעטלעך אַרום – גאָרשקאָװ, איזשביצע, בילגאָרײַ, יאַנעװ – און מ'איז געקומען קוקן אױף דעם יהונתן װי אױף אַ בײז-װוּנדער.
אין אָנהײב האָט ר' זעקעלע געמאַכט לצנות פֿון דער גאַנצער זאַך.
ער האָט אָנגעװיזן אױף דער פֿלאַך פֿון דער האַנט און געטענהט׃ זאָל מיר דאָ האָר אָנװאַקסן, אױב אַ כאַמולע, אַ שנײַדערוק, קאָן װערן אַ למדן.
שפּעטער-צו, סוף יאָר, אַז מ'האָט אָנגעהױבן דערצײלן װעגן דעם יהונתן פּלאי-פּלאים, אַז ער זאָגט גאַנצע בלעטער גמרא פֿון אױסנװײניק און אַז ער טרעפֿט-צו די קשיאות פֿון מהרש""א און מהר""ם, האָט ר' זעקעלע, דער סקנער זיך דערשראָקן און ער האָט זיך אױך גענומען צום לערנען, אָבער שױן צו שפּעט.
אַחוץ דעם איז ער געװען אַרײַנגעטאָן אין מיסחרים ביז איבערן האַלדז און געהאַט אױף זיך אַ פּראָצעס פֿאַר אַ צולאָג.
דאָס װײַב זײַנס, פּעשע, אַ ייִדענע מיט אַן אױרינגל, מיט אַ מױל אױף שרױפֿן, האָט שטאַרק געװאָלט אַז יהונתן זאָל איר מאַכן אומזיסט אַ פֿוטער מיט צען װײדלען, און זי האָט געטריבן דעם מאַן צו די ספֿרים, נאָר ס'האָט שױן נישט געטױגט."

"כ'װעל עס מאַכן בקיצור׃ שמיני-עצרת בײַ טאָג האָבן זיך צונױפֿגעזאַמלט בײַם רבֿ די שבֿעה- טובֿי-העיר און גלאַט לומדים און מ'האָט פֿאַרהערט ר' זעקעלע װישניצער און יהונתן שנײַדער װי צװײ חתנים.
ר' זעקעלע האָט שױן געהאַט אַ סך פֿאַרגעסן.
ער האָט לאַנגע יאָרן נישט געלערנט אין דער װאָכן, בלױז שבת, און ס'איז דאָ אַ װערטל׃ אַז מ'לערנט שבת, קאָן מען מכּות.
יהונתן שנײַדער האָט ממש געהאַט ש""ס אױפֿן קאָפּ.
טבֿלע האָט שפּעטער געזאָגט אַז פֿון לערנען מיט יהונתן איז ער אַלײן געװאָרן אַ טאָפּעלער למדן.
יהונתן האָט ניט בלױז אַרױסגעװיזן בקיאות, נאָר חריפֿות אױך.
די בית-דין-שטוב איז געװאָרן פֿול אָנגעפּאַקט.
מ'איז געשטאַנען אין דרױסן צו הערן װי יהונתן אַמפּערט זיך װעגן אַ האַרבן רמב""ם אָדער אַ מהר""ם שיף.
ר' זעקעלע האָט אין אָנהײב געפּרוּװט כאַפּן יהונתנען בײַ גרײַזן, אָבער באַלד האָט זיך איבערגעקערט דאָס רעדל און יהונתן האָט ר' זעקעלען גענומען אױפֿן צימבל.
נײן, יהונתן שנײַדער האָט נישט געשװױרן פֿאַלש.
דער רבֿ און די פּרנסים האָבן אַלע בקול-אחד אַרױסגעגעבן אַ פּסק אַז ר' יהונתן איז מער למדן פֿון ר' זעקעלען.
מ'האָט אים שױן גערופֿן ר' יהונתן.
בײלע-יענטע און די טעכטער זענען געזעסן אין קיך צװישן די װײַבער און אַז זײ האָבן דערהערט דעם פּסק, האָבן זײ גענומען װײנען און פֿאַלן אײנע אױף דער אַנדערער מיט אַ געיאָמער.
די שטאָט האָט געקאָכט װי אַ קעסל.
דאָס שולגעסל איז געװאָרן פֿול מיט שנײַדערס, שוסטערס, חזיר-האָר-קעמערס, בעל-עגלות, עמך.
ס'איז געװען זײער נצחון.
צו מאָרגנס האָט מען אױפֿגערופֿן יהונתן שנײַדער צו דער ערשטער הקפֿה.
די שענסטע ייִדן האָבן אים פֿאַרבעטן אױף קידוש.
מ'האָט אָנגעהױבן רעדן דערװעגן אַז יהונתן שנײַדער קאָן װערן אַ רבֿ, אַ מורה-הוראה, אָדער אַ גמרא-מלמד, נאָר יהונתן שנײַדער האָט צו װיסן געטאָן אַז ער קערט זיך אום צו שער-און- אײַזן.
ר' זעקעלע האָט זיך שפּעטער געפּרוּװט אַרױסדרײען פֿון דער גאַנצער זאַך באַשר ער האָט נישט געשװױרן, נאָר בלױז צוגעזאָגט און אַ צוזאָג דאַרף מען נישט האַלטן, אָבער דער רבֿ האָט געפּסקנט אַז ער מוז אױפֿשטעלן יהונתן שנײַדער אַ הױז׃ מוצא שׂפֿתיך תשמור.
ר' זעקעלע האָט אָפּגעשלעפּט אַזױ לאַנג װי ר'האָט געקאָנט מיט אַלערלײ דרײדלעך און אױסרײדן, אָבער נאָך שבֿועות האָט ס'הױז געהאַט אַ דאַך.
ערשט דאַמאָלסט האָט יהונתן שנײַדער געלאָזט װיסן אַז ער װיל דאָס הױז נישט פֿאַר זיך, נאָר פֿאַר אַ האַרבעריק פֿאַר ישיבֿה-בחורים און אָרעמע-לײַט פֿון"
פֿרעמדע שטעט.
ער האָט געחתמעט אַ כּתבֿ אַז ער גיט אַװעק דאָס הױז קהל. –
געבליבן אַ שנײַדער, האַ? –
האָט זלמן גלעזער געפֿרעגט. –
ביזן סוף. –
די טעכטער האָט ער חתונה געמאַכט? –
װאָס דען?
נישט?
ס'איז נישטאָ קײן ייִדישער קלױסטער.
ג די גאַנצע צײַט װאָס לוי-יצחק האָט גערעדט, האָט מאיר טומטום געמאַכט אַלערלײ העװיות.
אַ װײַלע זענען די גײלע אױגן זײַנע געװאָרן פֿול מיט געלעכטער.
באַלד האָט ער זײ צוגעשלאָסן, אַראָפּגעלאָזט דעם קאָפּ און ס'האָט אױסגעזען װי ער װאָלט געדרימלט.
ער האָט זיך אױפֿגעריכט, זיך אָנגענומען בײַם נאַקעטן קין און געפֿרעגט׃ – פֿון װאַנען האָט דער דאָרפֿסגײער געװוּסט דעם װעג קײן ארץ- ישׂראל?
אַװדאי געפֿרעגט.
מסתּמא געגאַנגען דורך די טערקישע מדינות.
מצרים אָדער סטאַמבול.
װוּ האָט ער גענומען צו עסן?
אַװדאי געבעטלט.
ס'זענען דאָ ייִדן אומעטום.
גענעכטיקט האָט ער מסתּמא אין הקדש.
אין די װאַרעמע מדינות קאָן מען שלאָפֿן אין גאַס אױך.
װידער דער יהונתן שנײַדער האָט אַװדאי באַגערט צו לערנען פֿון קינדװײַז אױף, און דער כּוח פֿון רצון איז שטאַַרק.
ס'איז דאָ אַ װערטל׃ װיל נאָר, גאון.
אַז מ'גײט לײדיק, איז אַ יאָר גאָרנישט, אָבער אַז מ'לערנט מיט חשק טאָג-און-נאַכט, זאַפּט מען זיך אָן װי אַ שװאָם.
ר'האָט גוט געטאָן װאָס ר'האָט נישט גענומען בײַ דעם זעקעלען דאָס הױז, װײַל מ'טאָר נישט מאַכן די תּורה פֿאַר קײן קרדום לחפּור בה.
אַזױ האָט ער נאָך פֿאַר אַ צולאָג צוגעקראָגן די מיצװה פֿון הכנסת-אורחים.
דער לײב בעלקעס און דער יהונתן זענען בײדע געװען פּשוטע לײַט, הגם נישט אין גאַנצן
פּשוט.
אָבער ס'טרעפֿט בײַ די גרױסע אױך, אַז זײ נעמען זיך עפּעס אַרײַן אין קאָפּ אַן עקשנות, אָדער מ'קאָן עס אַפֿילו רופֿן אַ משוגעת.
ס'איז דאָ אַ זאָג׃ יעדער גאון האָט זײַן שגעון.
אין בעכטעװ איז געװען אַ רבי אַ מקובל, ר' מענדעלע בעכטעװער.
אַזױ האָט מען אים גערופֿן.
דער ר' מענדעלע האָט געשטאַמט פֿון בעל-שם.
פֿון דער טאָכטערס צד, די האָדל װאָס פֿלעגט טאַנצן מיט די חסידים אין אַ ראָד.
מ'האָט זי, חלילה, נישט געהאַלטן בײַ דער בלױזער האַנט.
זי האָט געהאַט אין בײדע הענט צװײ פֿאַטשײלעס און די מאַנסלײַט האָבן אָנגענומען די פֿאַטשײלעס װי צו אַ מיצװה-טענצל.
ר' מענדעלע בעכטעװער האָט געקאָנט האָבן אַן עולם, אָבער ר'האָט געזאָגט אַז ר'האָט אױסגעבעטן בײַ דער מזוזה אַ קלײנעם עולם.
אַפֿילו אױף די ימים-טובֿים זענען נישט געקומען צו אים מער װי עטלעכע מנינים חסידים.
ער האָט געהאַט אַ רביצין װאָס איז ניפֿטר געװאָרן יונג און אים נישט איבערגעלאָזט קײן ממלא-מקומו.
מ'האָט אים גערעדט שידוכים, נאָר ר'האָט מער נישט געװאָלט חתונה האָבן.
די מקורבֿים האָבן געטענהט׃ סטײַטש, פּריה-ורבֿיה!
נאָר ר' מענדעלע האָט געענטפֿערט׃ כ'על קריגן אין גיהנום אַזױ פֿיל שמיץ, װעלן זײַן נאָך עטלעכע שמיץ.
װאָס איז די מורא פֿאַרן גיהנום?
װי באַלד כּבֿיכול האָט עס באַשאַפֿן, איז עס אַ פֿאַרשטעלט גן-עדן.
ער איז געװען – ער זאָל עס מיר מוחל זײַן – אַ קרומער האָקן, אָבער אַ גרױסער מענטש.
די מתנגדים האָבן אים גערופֿן׃ דער משוגענער מענדעלע.
אַנדערע חסידים האָבן אים אױך באַרעדט, נאָר ער האָט געװיזן דער װעלט אַ פֿײַג.
ער האָט אַפֿילו טײל מאָל זיך אַרױסגעכאַפּט מיט אַ שאַרף װאָרט קעגן רבונו-של-עולם.
אײן מאָל, אַז ער האָט געזאָגט תּהילים און ס'איז געקומען צום פּסוק׃ יושב בשמים ישחק, האָט ר' מענדעלע אַ געשרײ געטאָן׃ דו לאַכסט, אָבער מיך דריקט.
די מתנגדים האָבן געהערט פֿון דער מעשׂה און ס'האָט געפֿעלט אַ האָר מ'זאָל אים לײגן אין חרם אַרײַן.
די תּלמידי-בעל-שם האַלטן נישט פֿון פֿאַסטן.
חסידות איז שׂימחה, נישט עצבֿות, נאָר ר' מענדעלע האָט זיך אַרײַנגעלאָזט אין תּעניתים.
פֿריער האָט ער געפֿאַסט בלױז מאָנטיק און דאָנערשטיק.
דערנאָך האָט ער אָנגעהױיבן פֿאַסטן משבת לשבת.
ער איז געגאַנגען אין קאַלטע מיקװאות אױך.
דער גוף האָט ער גערופֿן׃ דער שׂונא, און אַ שׂונא, האָט ר' מענדעלע געטענהט,
טאָר מען נישט נאָכגעבן.
אַװדאי טאָר מען קײן שׂונא נישט דערהרגענען, אָבער אים קעכלען מיט מאַרצעפּאַנעס דאַרף מען נישט.
די אַלטע חסידים זענען ביסלעכװײַז אױסגעשטאָרבן.
די יונגע-לײַט זענען אַװעק קײן גור, קײן קאָצק, כ'װײס װוּ.
דער רבי איז געבליבן בײַ אַ צװײ-דרײַ מנינים-עקשנים, און מיט עטלעכע יושבֿים, אַלטע-לײַט, װאָס האָבן געגעסן פֿון קעסל.
אַן אַלטער שמשׂ, טױב װי די װאַנט, האָט געקאָכט פֿאַר זײ יעדן טאָג גריץ.
אַן אַלטע ייִדענע, אַ גבאיטע, האָט פֿאַר זײ צונױפֿגענומען אין די געװעלבן קאַרטאָפֿל, גרױפּן, קאַשע, װאָס עמעץ האָט געגעבן.
אײן מאָל אין אַ ראש-השנה האָט דער רבי געהאַט אין בית- מדרש נישט מער װי צװײ מנינים.
דער יום-כּיפּור דערנאָך איז קױם געבליבן אַ מנין, שױן אַרײַנגערעכנט דער רבי מיטן שמשׂ און די יושבֿים.
ר' מענדעלע האָט געדאַװנט פֿאַרן עמוד אַלע תּפֿילות׃ כּל- נדרי, שחרית, מוסף, מינחה, נעילה.
ער איז געװען פֿון די שפּעטע און ביז מ'האָט אָפּגעדאַװנט מעריבֿ און מחדש געװען די לבֿנה, איז שױן געװען חצות.
דער שמשׂ, ר' תּנחום, האָט געגעבן דעם עולם נאָכן תּענית טרוקענע חלה – קראַצבאַרשט – מיט הערינג און די גבאיטע האָט געהאַט פֿאַר זײ צוגעגרײט אַ ביסל יױך.
קײן צײן האָבן זײ שױן קײנס נישט געהאַט און פֿון װײניק עסן האָבן בײַ זײ אײַנגעדאַרט די געדערים.
ר' מענדל איז געװען עלטער פֿון זײ אַלע, אָבער דאָס קול איז בײַ אים געבליבן יונג.
די שמיעה האָט אים אױך געדינט.
ער איז געזעסן בײַם טיש און געטענהט׃ די װאָס יאָגן זיך נאָך עולם-הזה, װײסן דען װאָס עולם- הזה איז?
אָסור.
װאָס איז בײַ זײ עולם-הזה?
פֿרעסן, זױפֿן, ניאוף, געלט.
דאָס איז יסורים, נישט עולם-הזה.
נישטאָ קײן גרעסערער עולם-הזה װי יום-כּיפּור.
דער גוף איז רײן און די נשמה איז רײן.
די תּפֿילות זענען מלא-טעם.
ס'איז דאָ אַ װערטל׃ פֿון על-חטא װערט מען נישט פֿעט.
נאָר ס'איז שקר-וכּזבֿ.
מיר קומט צו פֿון על- חטא אַ שטיק געזונט.
װען איך װאָלט געהאַט די דעה אין הימל, װאָלט איך געמאַכט אַז יעדן טאָג זאָל זײַן יום-כּיפּור.
אַזױ װי דער רבי האָט געזאָגט די דאָזיקע װערטער, האָט ער זיך געטאָן אַ שטעל-אױף און אַ געשרײ געטאָן׃ אין הימל האָב איך נישט קײן דעה, נאָר בײַ מיר אין בית-מדרש האָב איך יאָ.
פֿון הײַנט אָן און װײַטער װעט בײַ מיר זײַן יעדער טאָג יום-כּיפּור – יעדער טאָג, אַחוץ שבת און יום-טובֿ.

אַז מ'האָט דערהערט אין שטאָט װאָס דער רבי װיל אָפּטאָן איז געװאָרן אַ מהומה.
ס'זענען געקומען צום רבין דער שטאָט-רבֿ, די פּרנסים.
סטײַטש, ס'איז דאָך קעגן דין, האָבן זײ געטענהט, און ר' מענדעלע ענטפֿערט׃ װאָס גײט מיך אָן דער דין?
כ'טו עס פֿאַר עולם-הזה, נישט פֿאַר עולם-הבא.
אױב ס'קומט מיר אַ שטראָף, זאָל מען מיך שטראָפֿן.
כ'װיל אױך הנאה האָבן פֿון דער װעלט אײדער כ'גײ אַ גאַנג.
כ'בין אַ בעל-תּאװה װי אַלע אַנדערע בעל- תּאװת.
דער רבי טוט אַ געשרײ׃ תּנחום, צינד אָן די ליכט.
מיר גײען צו כּל-נדרי.
ער לױפֿט צו צום עמוד און נעמט זינגען כּל- נדרי.
כ'בין נישט געװען דערבײַ, נאָר דער װאָס האָט עס מיר דערצײלט, האָט געשװױרן אַז אַזאַ כּל-נדרי האָט מען נאָך נישט געהערט פֿון זינט די װעלט שטײט.
גאַנץ בעכטעװ איז זיך צונױפֿגעלאָפֿן.
אַלע האָבן געהאַלטן אַז ר' מענדעלע איז פֿון זינען אַראָפּ, אָבער װער װעט זיך דערװעגן אַװעקצורײַסן ר' מענדעלען פֿון עמוד?
ער שטײט אין טלית און אין קיטל, אין די װײַסע זאָקן, און זינגט כּל-נדרי, ונסלח, די יעלות.
דאָס קול איז שטאַרק װי בײַ אַ לײב און דאָס מתיקות פֿון געזאַנג איז אַזאַ, אַז מ'פֿאַרגעסט אין אַלע חשבונות.
איכ'ל אײַך לאַנג נישט ברײַען׃ דער רבי האָט נאָך געלעבט דריטהאַלבן יאָר און די דריטהאַלבן יאָר זענען געװען אײן יום-כּיפּור.
לוי- יצחק האָט אַראָפּגענומען די בלױע ברילן׃ – װאָס האָט ער געטאָן מיט תּפֿילין? –
האָט ער געפֿרעגט. –
נישט געלײגט קײן תּפֿילין? –
תּפֿילין האָט ער יאָ געלײגט – האָט מאיר טומטום געענטפֿערט – אָבער דאָס דאַװענען מיט אַלע יוצרות איז געװען פֿון יום- כּיפּור.
ער האָט אַפֿילו געלײענט יעדן טאָג צו מינחה מפֿטיר דיונה. –
נישט אָנגעביסן נאָך נעילה? –
האָט זלמן גלעזער געפֿרעגט. –
געפֿאַסט זעקס טעג אין דער װאָך, סײַדן ס'איז אױסגעפֿאַלן אַ יום-טובֿ. –
און די יושבֿים האָבן מיטגעפֿאַסט?

– זײ זענען אַלע פֿון אים אַװעק.
געשטאָרבן אױך. –
געדאַװנט פֿאַר די הױלע װענט? –
ס'איז אַלע מאָל געװען אַן עולם.
מ'איז געקומען קוקן פֿון אַלע עקל פּױלן. –
און די װעלט האָט דאָס צוגעלאָזט? –
האָט לויִ-יצחק געפֿרעגט. –
װער האָט דאָס יאַנדעס צו פֿירן מלחמה מיט אַ קדוש?
מ'האָט געציטערט פֿאַר זײַן הקפּדה.
מ'האָט געזען באַשײַמפּערלעך אַז ס'איז ניחא אין הימל.
אַ מענטש אַז ער פֿאַסט אַזױ לאַנג, װערט ס'קול בײַ אים אָפּגעשװאַכט.
די ראיה װערט קאַליע, ער האָט נישט קאַ' כּוח צו שטײן אױף די פֿיס.
אָבער דער רבי איז געשטאַנען בײַ אַלע תּפֿילות.
די װאָס האָבן אים געזען, האָבן דערצײלט אַז ס'פּנים האָט בײַ אים געלױכטן װי די זון.
געשלאָפֿן איז ער נישט מער װי דרײַ אָדער פֿיר שעה, אין טלית און אין קיטל.
ער'ט אָנגעשפּאַרט דעם שטערן אין משניות יומא און געדרימלט ממש װי יום-כּיפּור.
אַזױ זומער, אַזױ װינטער.
בײַ מוסף איז ער געפֿאַלן כּורעים און געזאָגט די עבֿודה. –
װאָס האָט ער געטאָן װען ס'איז געװען יום-כּיפּור אױף אַן אמת? –
האָט זלמן געפֿרעגט. –
ס'אײגענע װאָס יעדן טאָג. –
כ'האָב קײן מאָל פֿון דער מעשׂה נישט געהערט – האָט לויִ- יצחק געזאָגט.
-דער ר' מענדעלע איז געװען אַ ניסתּר און פֿון אַ ניסתּר הערט מען נישט.
דאָס בעכטעװ איז הײַנט אױך אַ העק.
דאַמאָלסט איז בעכטעװ געװען אָפּגעריסן פֿון דער װעלט.
אַ זומפּ צװישן װעלדער.
אַפֿילו זומער איז שװער געװען צו קומען אַהין.
װינטער זענען אַלע װעגן געװען טיף פֿאַרזונקען אין שנײ.
אַפֿילו אַ שליטן איז אין זײ אײַנגעזונקען.
ס'האָבן נישט געפֿעלט קײן בערן און קײן װעלף.

ס'איז געװאָרן שטיל.
לויִ-יצחק האָט אַרױסגענומען די טאַבאַק- פּושקע׃ – הײַנט װאָלט מען אַזאַ זאַך נישט צוגעלאָזט. –
הײַנט לאָזט מען צו ערגערע עבֿירות. –
װי אַזױ איז ער ניפֿטר געװאָרן? –
בײַם עמוד.
ר'איז געשטאַנען און געזאָגט דעם פּיוט׃ אדם במה יזכה.
אַז ס'איז געקומען צו די װערטער׃ בתּפֿילה ובצדקה ירבה אולי מיסורין יחבא, איז ער געטאָן אַ פֿאַל אַנידער און ס'איז געװען יצאה נשמתו בטהרה.
ר'איז נסתּלק געװאָרן װי אַ צדיק׃ במיתת-נשיקה.
זלמן גלעזער האָט אַרײַנגעשאָטן מאַכאָרקע אין דער פּיפּקע׃ – װאָס איז דער שׂכל, האַ?
מאיר טומטום האָט נאָכגעטראַכט׃ – יעדע זאַך קאָן װערן אַ תּאַװה, אַפֿילו דינען דעם אײבערשטן...
"(געװידמעט ד""ר מאַקס װײַנרײַך, דעם פֿאָרשער און אַרױסגעבער פֿון ד""ר עטינגערס כּתּבים).
די ייִדענע האָט גערעדט און גערעדט.
געמאָלן װי אַ מיל.
אײדער זי האָט אַרױסגעזאָגט אײן װאָרט, זענען שױן צען אַנדערע געפֿלױגן אױף צו פֿריער.
דאָקטאָר עטינגער איז געזעסן, אָנגעשפּאַרט מיט בײדע עלנבױגנס אין טיש און זיך צוגעהערט. –
אַז די כאַָליערע האָט געזאָלט כאַפּן די כאָליערע, דאָקטער, אײדער זי איז געבױרן געװאָרן אױף דער װעלט.
װאָס האָט זי געװאָלט פֿון מײַן אײדעם, װאָס?
אָט איז ער געװען פֿריש און געזונט, געהאָרעװעט און מפּרנס געװען דאָס װײַב מיט די פֿינף קינדערלעך, האָט זיך באַװיזן אין אַ שײנעם טאָג די כאָליערע און האָט אים אַװעקגעלײגט אין אײנע דרײַ טעג.
איבערגעלאָזט מײַן טאָכטער, אַ װיסטע אַלמנה מיט פֿינף יתומים נעבעך.
איצט ליגט דאָס אַלץ אױף מײַנע פּלײצעס, און איך אַלײן, דאָקטער, בין אַן אַלט און שװער מענטש, קױם װאָס איך זשיפּע.
דאָקטאָר עטינגער האָט זיך צוגעהערט צו די רײד פֿון דער אַלטער ייִדענע.
מיט האַלב צוגעמאַכטע אױגן האָט ער געטראַכט, אַז די ייִדענע איז בפֿירוש גערעכט׃ „אַ כאָליערע האָט טאַקע געמעגט נעמען די כאָליערע“, אײדער זי איז געקומען אױף דער װעלט, אַ היפּשן חורבן האָט זי אָנגעמאַכט אין זאַמאָשטש.
כּמעט אין יעדער שטוב איז געװען אַ מת.
ער, דער דאָקטאָר, האָט אײגנטלעך נישט געהאַט װאָס זיך צו באַקלאָגן אױף איר.
אַ דאַנק איר האָט מען זיך דערמאָנט אין אים, אַז ער האָט געענדיקט מעדיצין אין לעמבערג.
אין דער צײַט פֿון אַזאַ מגפֿה, האָט מען זיך געמאַכט נישט װיסנדיק; ביז איצט האָט"
מען אים נישט געװאָלט אָנערקענען דעם דאָקטאָר-טיטל, דערפֿאַר װײַל ער האָט געענדיקט אין אױסלאַנד.
בשעת דער מגפֿה האָט מען זיך אַפֿילו געװענדט צו אים פֿון דער מאַכט, אַז ער זאָל טאָן, װאָס ער קען און העלפֿן פֿאַרטרײַבן די כאָליערע צוריק אין איר רו אַרײַן.
איצט, אַז מען האָט שױן די מגפֿה פֿאַרטריבן, װעט מען זיך װידער דערמאָנען, אַז ער האָט נישט לעגאַליזירט זײַן דיפּלאָם און מען װעט אים װידער דעגראַדירן צו דער מדרגה פֿון אַ פּשוטן פֿעלדשער.
די אַלטע האָט דערװײַל נישט פֿאַרלױרן קײן אײן רגע, װאָס דער דאָקטאָר טראַכט, זאָל ער זיך טראַכטן געזונטערהײט און זי האָט װײַטער געמאָלן װי אַ מיל, אױסגעגאָסן איר ביטער האַרץ.
דערצײלט װי אַזױ שװער ס'קומט איר אָן אױפֿצוכאָװען די אײניקלעך, די בידנע יתומים.
די טאָכטער, די אַלמנה, איז אױך נישט קײן געזונטע און זי אַלײן איז אױך לעצטנס נישט מיט אַלעמען.
ס'שטעכט איר דאָ און דאָ אין דער הוסט, אין קאָפּװײטיק נישט צו פֿאַרזינדיקן, און עס שװינדלט איר פֿאַר די אױגן... דער דאָקטאָר האָט זיך אַלץ נאָך צוגעהערט צו די רײד פֿון דער אַלטער און געטראַכט, סאַראַ שײן לשון דאָס ײַדיש-לשון איז, ער האָט פֿון תּמיד אָן זיך ליב צוצוהערן צו דער שפּראַך פֿונעם פּראָסטן פֿאָלק.
אַ טײַערע, שײנע שפּראַך.
ער פֿאַרשטײט ניט פֿאַר װאָס די אינטעליגענץ באַציט זיך מיט אַזאַ ביטול צו דער דאָזיקער שפּראַך.
פֿאַר װאָס מען רופֿט זי מיט דעם זידל-נאָמען „זשאַרגאָן“.
ער, דער דאָקטאָר שלמה עטינגער, האָט ליב די דאָזיקע שפּראַך אַהבֿת נפֿש.
זי איז אים אײגן און טײַער.
אָפֿט זיצט ער בײַ נאַכט, װען זײַן הױזגעזינט שלאָפֿט שױן, און שרײַבט אין דער שפּראַך משלים.
קלײנע מעשׂהלעך און קאַטאָװעסלעך.
די ייִדענע טענהט אָבער װײַטער דאָס איריקע׃ – איז בין איך הײסט עס געקומען צו אײַך, דאָקטאָר, איר זאָלט מיר געבן אַ רפֿואה, נאָר זעט, דאָקטאָר, אַז די רפֿואה זאָל נישט קאָסטן טײַער, פֿון װאַנען זאָל איך נעמען, אַז איך בין אַן אָרעם מענטש, און אױף מײַנע פּלײצעס ליגן, נישט פֿאַר אײַך געדאַכט, אַן אַלמנה מיט פֿינף װערים.
אױ, די כאָליערע, דאָקטער, אַז די כאָליערע האָט זי געדאַרפֿט טרעפֿן, אײדער זי איז אױף דער װעלט געקומען.

דער דאָקטאָר האָט זיך אױפֿגעהױבן, אונטערזוכט די אַלטע און איר פֿאַרשריבן אַ רעצעפּט. –
ס'איז אַ קלײניקײט, מומעשי, אין עטלעכע טעג אַרום װעט איר זײַן אין גאַנצן געזונט.
איר װעט נאָך טאַנצן אַ ברוגז-טאַנץ אױף דער חתונה פֿון אײַער ייִנגסטן אײניקל.
די ייִדענע האָט גענומען דעם רעצעפּט, מיט טרערן אין די אױגן אים געדאַנקט׃ – איר זענט אַ טײַערער מענטש, דאָקטער, דער אױבערשטער זאָל אײַך באַצאָלן פֿאַר דעם גוטס, װאָס איר האָט געטאָן פֿאַר מיר און נאָך אַזעלכע אָרעמע-לײַט וויִ איך.
אַזױ װינטשנדיק, איז זי אַװעקגעגאַנגען.
דאָקטאָר עטינגער האָט געשמײכלט׃ „גאָט זאָל אײַך באַצאָלן, דאָקטער“.
פֿון דער רובֿ פּאַציענטן זײַנע הערט ער דאָס.
אַ שײן פּנים װעט ער מאַכן, דער אױבערשטער, אַז ער, דער דאָקטאָר עטינגער, װעט אים איבער הונדערט און צװאַנציק יאָר צושטעלן די רעכענונגען פֿון אַלע אָרעמעלײַט, װאָס ער האָט באַהאַנדלט אין משך פֿון זײַן לעבן.
אױף יענער װעלט װעט ער פֿון דער סומע קאָנען לעבן אַ גוטן טאָג.
אױף דער װעלט איז אים דערפֿאַר ביטער.
פֿון די אַלע פּאַציענטן האָט ער קױם אױף װאַסער צו דער קאַשע.
נאָר דאָס װאָלט נאָך געװען צום דערלײַדן.
ער פֿון זײַן זײַט האָט קײן טענות נישט.
אָבער זי, זײַן װײַב גאָלדע, איז נישט צופֿרידן.
גײט אַרום כּסדר מיט אַן אַראָפּגעלאָזטער נאָז און זאָגט אים שטעכװערטלעך װאָס דערגײען ביז צו דער זיבעטער ריפּ.
און אַז מען װיל קלערן אױף קאַריק, איז זי נעבעך אױך גערעכט.
אַז גאָט האָט איר באַשערט אַ מאַן אַ שלימזל, װאָס פֿאַר אים איז גענוג, אַז ער שרײַבט משלים, קלײנע מעשׂהלעך און קאַטאָװעסלעך.
גאַנצע נעכט קאָן ער אַזױ אָפּזיצן בײַ זיך אין חדר און שרײַבן. „
טענטלען“ הײסט עס אױף איר לשון. „
טענטלען“ – אַ טײַער װאָרט – טראַכט דאָקטאָר עטינגער.
ער האָט עס שױן אַפֿילו פֿאַרשריבן בײַ זיך אין נאָטיץ-ביכל, ס'װעט אַ מאָל קומען צו אַ משל, אָדער אַ קאַטאָװעסל.

מען קאָן נישט זאָגן, אַז אים אַרט נישט דאָס, װאָס ער האָט נישט קײן פּרנסה, ס'אַרט אים בפֿירוש שטאַרק.
נאָר װען קאָן ער זיך העלפֿן.
װיל ער דען נישט?
נאָך אַ מין װעלן.
אָבער װי זאָגט טאַקע זײַן גאָלדע׃ „ס'איז נישט געפֿידלט און נישט געפֿאָרן“.
דאָס װאָרטשען פֿון זײַן פּלוניתטע טוט אים װײ.
בפֿרט אַז ער פֿילט, װי זי איז גערעכט.
אָבער פֿון דעסט װעגן קאָן ער נישט גובֿר זײַן די שװאַכקײט זײַנע.
אַפֿילו אירע שטעכװערטלעך פֿאַרשרײַבט ער.
ער איז אַ דיכטער, דער דאָזיקער שלמה עטינגער.
ער לאָזט די פֿאַרסמטע װערטער האָגלען איבער זײַן קאָפּ און פֿילט בשעת מעשׂה זײער שײנקײט.
ס'טוט אים װײ און ער האָט הנאה פֿון זײ, בײַ נאַכט בײַם שרײַבטיש לעבן זײ אױף פֿאַר אים.
די חיות פֿון זײַנע משלים רעדן דאָך אױף ייִדיש, קומט אים יעדעס װאָרט צונוץ.
װען אַ שלאַנג אין זײַנעם אַ משל דאַרף באַקומען לשון, רעדט זי אין דער שפּראַך פֿון זײַן פּלוניתטע, בשעת זי איז אין כּעס.
גיפֿטיק, מיט שטעכװערטלעך, מיט אָנצוהערענישן.
ציש, ציש, ציש.
ער דרײט זיך אַרום איבערן קאַבינעט.
אַהין און צוריק.
אַהין און צוריק, אָט שטעלט ער זיך אָפּ בײַ דער ביכער-שאַפֿע.
מיט ליבשאַפֿט קוקט ער אױף די ביכער, דעם אײנציקער אוצר, װעלכן ער פֿאַרמאָגט.
אָט שטײען זײ אײנער נעבן דער צװײטן.
די װערק פֿון די דײַטשישע משלים-שרײַבערס געלערט, ליכטװער, די עפּיגראַמען פֿון לעסינג, די לידער פֿון טעאָדאָר קערנער.
דאָ נישט לאַנג האָט ער איבערגעזעצט קערנערס באַלאַדע „װאַלעהײד“ אױף ייִדיש.
און מיט צופֿרידנקײט האָט ער פֿעסטגעשטעלט, אַז ייִדיש טױג זיך נישט נאָר פֿאַר משלים און קאַטאָװעסלעך, אַפֿילו פֿאַר דער פֿאַנטאַסטיק פֿון דער באַלאַדע איז זי פּאַסיק.
צו אַלע פֿאָרמען פֿון דער דיכטונג איז זי מסוגל.
עס דאַרפֿן נאָר קומען די געהעריקע מײַסטערס.
מיט אַ באַזונדערער ליבשאַפֿט האָט שלמה עטינגער באַטראַכט דעם גרױסן באַנד „שילערס װערקע“, װאָס איז געשטאַנען אין זײַן ביכערשאַנק.
דאָרט אין דעם באַנד געפֿינט זיך שילערס מעכטיקע פּאָעמע „די גלאָקע“.
אױפֿן שטײגער פֿון שילערס „גלאָקע“ האָט ער, דער דאָקטאָר שלמה עטינגער פֿון זאַמאָשטש, אָנגעשריבן זײַן פּאָעמע „דאָס ליכט“.
בײַ זײ, בײַ די גױים,
באַגלײט דער גלאָק דעם מענטש פֿונעם װיגל ביז צום קבֿר.
און בײַ ייִדן באַגלײט דאָס ליכט דעם מענטש פֿונעם װיגל ביז צום קבֿר.
מיט אמתער מײַסטערשאַפֿט האָט ער גובֿר געװען די שװערע און קאָמפּליצירטע פֿאָרמען פֿון דער פּאָעמע.
דער ריטם פּאַסט זיך צו יעדער שטימונג, װאָס װערט געשילדערט.
אַנדערש פֿלאַקערט דאָס ליכט אױפֿן ברית פֿונעם נײַ-געבױרענעם קינד און אַנדערש פֿלאַקערט עס צו קאָפּנס פֿון דעם מת.
אַ טײַערע שפּראַך, אָט די ייִדישע שפּראַך.
פֿאַר אַלץ אין דער װעלט האָט זי דאָס נױטיקע װאָרט.
זי איז בױגעװדיק און האַרט, צאַרט און שטעכיק.
זי קאָן פּישטשען װי אַ קינד און שעלטן װי אַ סעדעכע.
זי קאָן װינקען מיט אַן אױג, „שטױס דיך אָן, װאָס איך מײן“ און קאָן זײַן באַרעדעװדיק ביז צום דול װערן.
אים טוט הנאה װאָס ער שרײַבט אין דער דאָזיקער שײנער שפּראַך.
ס'איז נאָר אַ שאָד, װאָס ער האָט נישט פֿאַר װעמען צו לײענען זײַנע שאַפֿונגען.
פֿאַר װעמען, למשל?
פֿאַר זײַן װײַב גאָלדע שתּחיה?
גײט שױן, גײט.
ער איז צופֿרידן, אַז זי לאָזט אים צו רו.
װעט ער גײן פֿאַרטשעפּען מיט איר?
אָט האָט ער לעצטנס אָנגעשריבן אַ דראַמע „סערקעלע“, ליגט זי בײַ אים אין שופֿלאָד און קײנער װײסט אַפֿילו נישט װעגן דעם.
ער האָט שױן אַ סך מאָל געטראַכט, אַז מען דאַרף אָפּדרוקן די אַלע כּתבֿים זײַנע און זיך אַלײן צעלאַכט פֿון אָט דעם דאָזיקן אײַנפֿאַל.
ס'דאַרף אָפּקאָסטן אַ פֿאַרמעגן מיט געלט.
און װוּ נעמט מען עס?
קױם, קױם װאָס ער האָט אױף איבערצוקומען די װאָך.
אַלע מאָל, װען ער טראַכט װעגן אַרױסגעבן זײַנע װערק, גיט אים אַ שטאָך אין האַרץ.
װערק, װאָס ליגן אין שופֿלאָד, זענען אַ ברכה לבטלה.
נאָר װאָס קאָן מען זיך העלפֿן?
אין פֿאָדערהױז האָט עמעצער געפֿרעגט צודרינגלעך און שאַרף׃ דער דאָקטאָר איז דאָ אין דער הײם?
מען בעט אים, ער זאָל תּיכּף קומען צו אַ חולה, װאָס איז קראַנק געװאָרן אױף כאָליערע.
עטינגער האָט געעפֿנט די טיר פֿונעם קאַבינעט.
פֿאַר אים איז געשטאַנען אַ יונג מיט צעשױבערטע האָר און מיט אַ פּלאַטשיקער נאָז.

– װער איז קראַנק אױף כאָליערע? –
אײנער, אברהם בער גאָטלאָבער.
ער איז נישט קײן היגער.
אױפֿן דורכפֿאַל האָט ער זיך אָפּגעשטעלט אין אונדזער אַכסניה און איז קראַנק געװאָרן אױף כאָליערע.
דאָקטאָר עטינגער האָט ממש אױפֿגעשײַנט.
די אױגן זײַנע האָבן אױפֿגעלױכטן פֿאַר פֿרײד׃ – אברהם בער גאָטלאָבער איז דאָ אין זאַמאַשטש.
איצט װעט ער דאָך האָבן פֿאַר װעמען צו לײענען זײַן „סערקעלע“.
ער האָט אין גאַנצן פֿאַרגעסן, אַז דאָס רופֿט מען אים איצט צו אַ חולה, װאָס איז קראַנק אױף דער כאָליערע.
פֿאַר אים איז גאָטלאָבער נישט קײן חולה, נאָר אַ באַרימטער שרײַבער.
פֿאַר אים װעט ער לײענען זײַן דראַמע און ער װעט זאָגן מבֿינות. –
איך קום שױן, טאַקע די רגע – האָט ער זיך אָפּגערופֿן צום יונג.
דער יונג איז תּיכּף אַװעק.
און אַנשטאָט דער װאַליזקע מיט די אינסטרומענטן האָט דער דאָקטאָר עטינגער אַ כאַפּ געטאָן אַ דיקן העפֿט פֿונעם שרײַבטיש און זיך געלאָזט אין װעג אַרײַן.
אברהם בער גאָטלאָבער איז געלעגן אין בעט, געװאַרט אױפֿן דאָקטאָר.
ענדלעך האָט זיך די טיר אױפֿגעעפֿנט און דער דאָקטאָר עטינגער איז אַרײַנגעפֿאַלן אַ פֿאַרסאַפּעטער, קױם געקענט דעם אָטעם כאַפּן.
ער האָט זיך אַװעקגעזעצט נעבן חולה.
אַ רגע אים באַטראַכט.
דאָס אױג פֿונעם דאָקטאָר האָט תּיכּף דערקענט, אַז דער באַרימטער משׂכּיל איז װײַט פֿון כאָליערע.
ס'איז העכסטנס אַ קלײנע מאָגן-שטערונג און נישט מער. –
װאָס טױג אײַך כאָליערע, – האָט ער צו אים אַ זאָג געטאָן. –
אַמער װעל איך אײַך בעסער לײענען מײַן „סערקעלע“.

און נישט אָפּװאַרטנדיק קײן ענטפֿער, האָט ער תּיכּף פֿונאַנדערגעװיקלט דעם העפֿט און אָנגעהױבן לײענען׃ – סערקעלע, אָדער די יאָרצײַט נאָך אַ ברודער, גאָר אַ נײַ טעאַטער-שטיק אין פֿינף אױפֿציען.
פּאַרשױנען׃ ר' משה דאַנציקער, אַן אױפֿגעקומענער עושר, סערקעלע זײַן װײַב, פֿרײדע אַלטעלע זײער... דער דאָקטאָר האָט געלײענט אין אײן אָטעם, זיך אַלײן פֿאַרכליניעט מיט די װערטער, אברהם בער גאָטלאָבער האָט זיך אײַנגעהערט מיט גרױס אינטערעס.
די געשטאַלטן פֿון דעם טעאַטער-שטיק האָבן ממש געלעבט.
ער האָט געפֿילט זײער אָטעם.
זײ האָבן זיך אַרומגעדרײט דאָ אין שטוב.
דער פּאַנטאָפֿל- העלד ר' משה דאַנציקער, די אשת חיל סערקעלע – אַלע, אַלע פּאַרשױנען פֿון דער דראַמע, װאָס זענען געװען אַרײַנגעפּלאָנטערט אין דער אינטריגע.
דער דאָקטאָר האָט געלײענט.
אברהם בער גאָטלאָבער האָט געהערט.
די װײַזערס פֿונעם גרױסן װאַנטזײגער האָבן זיך גערוקט נענטער, נענטער קעגן נאַכט צו.
אַז דער דאָקטאָר האָט געענדיקט דאָס לײענען, איז אברהם בער גאָטלאָבער געשטאַנען נעבן אים.
עטינגער האָט אַפֿילו נישט באַמערקט, װען דער חולה איז אַרױסגעקראָכן פֿונעם בעט און װען ער האָט זיך אָנגעטאָן.
גאָטלאָבער האָט אַרױפֿגעלײגט די הענט אױף עטינגערס אַקסל און אַ זאָג געטאָן: – אײַער טעאַטער-שטיק איז גאָר אַ װאַזשנע זאַך, דאָקטאָר, אײַער „סערקעלע“ האָט מיך אין גאַנצן געזונט געמאַכט.
לאַנג, לאַנג זענען זײ נאָך בײדע געזעסן צוזאַמען, געשמועסט װעגן השׂכּלה-זאַכן און װעגן דער נוצלעכקײט פֿון שרײַבן „זשאַרגאָן“.
דאָס װאָרט „זשאַרגאָן“ האָט באַנוצט נאָר גאָטלאָבער.
דער דאָקטאָר האָט כּסדר באַנוצט דעם נאָמען „ייִדיש“.

אַהײמגעגאַנגען איז דער דאָקטאָר אַ צופֿרידענער, אַ גליקלעכער.
די גוטע װערטער, װאָס גאָטלאָבער האָט אים געזאָגט װעגן זײַנע שריפֿטן, האָבן אים אױפֿגעלעבט.
מען דאַרף אָנװענדן אַלע כּוחות, האָט ער באַשלאָסן, אַז אַלע מײַנע װערק זאָלן דערשײַנען אין דרוק.
שױן צײַט, כ'לעבן אַז דאָס פֿאָלק, פֿאַר װעלכן איך האָב געשריבן, זאָל הנאה האָבן פֿון די אַלע זאַכן.
לײענען, לערנען און דער עיקר הנאה האָבן.
מיט פּאַמעלעכע טריט איז ער געגאַנגען, דער דאָקטאָר.
דער הימל איז געװען טיף אױסגעשטערנט.
ער האָט מיט דער פֿולער ברוסט אין זיך אַרײַנגעאָטעמט דעם זומערװינט.
געזען אין דמיון װי ייִדן לײענען זײַנע משלים, זײַנע קלײנע מעשׂהלעך, זײַנע קאַטאָװעסלעך און זײַן „סערקעלע“.
ער האָט נישט געאַנט, דער דאָזיקער ליבער און האַרציקער דאָקטאָר, אַז אים װעט ניט זײַן באַשערט צו זען קײן אײן געדרוקט װאָרט זײַנס בײַם לעבן און אַז ערשט אין אַ סך, אַ סך יאָרן נאָך זײַן טױט, אין אַן ערך הונדערט יאָר אַרום, װעלן זײַנע כּתבים דערזען די ליכטיקע שײַן און די ייִדישע ליטעראַטור װעט געפֿינען, דערקענען און אָנערקענען איר דאָקטאָר שלמה עטינגער.


אַ װוּנדערלעכע געשיכטע, װאָס עס האָט געטראָפֿן מיט אײנעם ר' צדוק פֿון ניקעלסבורג.

"עס איז זיך פֿון דער מעשׂה אַראָפּצונעמען אַ מוסר-השׂכּל, אַז דער מענטש זאָל ניט טאָן קײן פֿאַלשס און אין דער גרעסטער נױט זאָל מען זיך היטן פֿון בעטלברױט.
און אױף אײביק איז יענער פֿאַרפֿלוכט, דער װאָס האָט נאָר אײן מאָל פֿאַרזוכט.
װיקוּים בנו׃ אַל תּבֿיאנו לידי מתּנת בשׂר ודם.
נעתּק ונאסף ע""י י.
שפּירא."

.[ [
װאַרשע אין י.
לעבענזאָהנס טיפּאָגראַפֿיע,
1.
וַיְהִי און עס װאַר אין דער שטאָט ניקעלסבורג, האָט געװױנט אַ מאָל אַ געװאַנט-קרעמער.
ער האָט געהײסן ר' צדוק פּיקאַנטע.
ער איז געװען אַ גרױסער בעל-פּרנסה און ער װאַר אין דער שטאָט גערעכנט פֿאַר אַ גרױסן קצין.
2.
וַיַעַשׂ לו שם.
אױך האָט ער זיך געמאַכט אַ גרױסן נאָמען אין דער שטאָט מיט זײַנע נדבֿות און צדקות.
עס איז אים אין דער שול קײן מאָל אײן עליה פֿאַר אים צו טײַער געװען.
ער איז נאָך דערצו געװען אַ גרױסער מהדר במצװת.
ער האָט אַ מאָל באַצאָלט פֿאַר אַן אתרוג הונדערט טאָלער.
פֿאַר זײַנע קינדער האָט ער אַלע מאָל געדונגען די בעסטע מלמדים, און האָט אױך מחזיק געװען אױף זײַן טיש אָרעמע לומדים.
און װי ער איז געװען, אַזױ איז אױך געװען זײַן װײַב, זײער אַ טײַערעס מענטש און אַ גרױסע אשת-חיל און דערצו אױך זײער שײן.
זי איז געװען אױך פֿיל קליגער פֿאַר אים און האָט פֿאַרשטאַנען דעם געשעפֿט פֿיל בעסער אַלס ער.
3.
אך לא לעולם חוסן.
אָבער דער גליק בלײַבט ניט אױף אײביק טרײַ דעם מענטשן.
אין דער װעלט מוז זיך אַלץ אומדרײען.
אַזױ איז דאָ אױך געװען מיט דעם ר' צדוק פיקאַנטע.
דען אײן מאָל צום ערשטן סדר איז געװאָרן זײער אַ גרױסע שׂרפֿה.
און עס זענען פֿאַרברענט געװאָרן זײער פֿיל הײַזער.
און אױך די קראָם מיט די סחורה פֿון דעם ר' צדוק.
און אױך זײַן שטוב מיט גאָר די
װירטשאַפֿט, זילבערנע געפֿעס, און זײער פֿיל צירונג און אױך זײער פֿיל פּאַפּירן אױף הערשאַפֿטן.
זײַן שאָדן װאַר גרױס, גאָר אומבאַשרײַבלעך.
4.
ויהי להם ימי החג לאבל.
דער יום-טובֿ װאַר בײַ זײ צום טרױער און צום געװײן.
ער און זײַן פֿרױ האָבן גאָר ניט געװוּסט װוּהין מען זאָל זיך קערן און װענדן.
גוטע פֿרײַנד האָבן זײ אַפֿילו אַ ביסל אונטערגעהאָלפֿן, אָבער עס איז שױן זײ ניט מעגלעך געװען דעם געשעפֿט װידער הערצושטעלן אַזױ װי פֿריִער.
5.
לא ארכו הימים.
עס געװערט ניט לאַנג און זײ האָבן נעבעך דעם פּלאַץ געמוזט פֿאַרקױפֿן אום צו מאַכן אַ קלײן קרעמל פֿון גלאָגעװער סחורה. (
ויחיו חײ צער) – און האָבן געלעבט זײער אָרעם.
די גרעסטע לײַט פֿון שטאָט האָבן מיט דעם ר' צדוק זײער רחמנות געהאַט.
אָבער דאָך האָבן זײ ניט געװוּסט מיט װאָס מען זאָל אים קענען העלפֿן.
זײ װאָלטן אים מאַכן פֿאַר אַ נאמן אין דער שטאָט.
אָבער דער פּרעזידענט פֿון די [דער] שטאָט האָט עס ניט צוגעלאָזן, װײַל דער ר' צדוק איז געװען אַ גרױסער בעל-חובֿ, און די געזעצע איז, אַז מען זאָל ניט אָנטרױען קהלס געלט אַזױ אַ מענטשן, װער עס האָט שױן אַ מאָל באַנקראָטירט.
6.
ויהי כּאַשר קצרה נַפֿשם בעמל האיש ההוא.
און עס װאַר, אַז די גרױסע לײַט פֿון שטאָט האָבן ניט געקענט מער דערטראָגן דעם צער פֿון דיזעם געפֿאַלענעם עושר, דען װאָס אַ טאָג איז ער געװאָרן אָרעמער און אָרעמער.
7.
וַיִוָעֲצו יחדיו.
איז בײַ זײ געבליבן, אַז מען זאָל מאַכן אַ כּתבֿ און אַלע גרױסע לײַט און דער רבֿ זאָלן זיך אונטערחתמענען, אז דער ר' צדוק איז אַן אדם חשובֿ און א ירא־אלוהים באמת.
בכן זאָל מען זען אים אונטערצוהעלפֿן בכל עיר ועיר.
דעם כּתבֿ זאָל מען געבן דעם ר' צדוק און ער זאָל מיט אים אַרומפֿאָרן אין דער װעלט.
דען זײ האָבן קלאָר געװוּסט, אַז אַזױ אַ כּתבֿ, װאָס עס װעלן זײַן אױף אים געחתמעט די גרױסע לײַט פֿון ניקעלסבורג און דער רבֿ, װעט אין דער װעלט זײער װיכטיק זײַן און ער װעט בװדאי מאַכן אַ סך געלט.
8.
ויעשׂו כּאשר יעצו.
און זײ האָבן אַזױ געטאָן װי זײ האָבן זיך מייעץ געװען.
זײ האָבן אָפּגעשריבן דעם כּתבֿ און האָבן זיך אונטערגעשריבן.
עס האָט מער ניט געפֿעלט נאָר דעם רבֿס חתימה און װײַטער ניט.
9.
בימים ההם.
אין דיזע צײַטן איז געװען אַ רבֿ אין ניקעלסבורג דער גרױסער ר' שמעלקע.
דיזער מאַן װאַר אַ גרױסער למדן, װאָס
האָט ניט געהאַט זײַן גלײַכן אין זײַן דור.
און װי זײַנע לומדות איז געװען גרױס, אַזױ איז געװען גרױס אױך זײַנע חסידות און זײַן חכמה אין װעלטזאַכן.
און זײַן עצה און זײַן װאָרט איז געװען זײער טײַער און װיכטיק, אַזױ בײַ ייִדן און אַזױ בײַ קריסטן.
און ער װאַר געאַכטעט אין דער װעלט װי אַ געטלעכער מאַן.
צײַט זײַן לעבן האָט ער ניט געגעבן קײן הסכּמה אױף אַ ספֿר און קײן מאָל האָט ער ניט געגעבן אַ כּתבֿ אַ געפֿאַלענעם מענטשן, װאָס פֿאָרט אַרום אין דער װעלט צו קלײַבן נדבֿות, װי פֿאַר צײַטן פֿלעגט זײַן די מאָדע בײַ אונדז ייִדן.

.
ולכן לא אבה לחתום.
און דאַהער האָט דער ר' שמעלקע ניט געװאָלט זיך חתמענען אױך אױף דיזן כּתבֿ.
חאָט עס די שטאָטלײַט זײער פֿאַרדראָסן אױף אים און האָבן אים געזאָגט: „רבי, איר קענט דיזן מענטשן ניט גלײַכן מיט אַנדערע שלעפּערס.
איר קענט דאָך אים, אַז ער איז אַן איש-ישר וירא-אלוהיִם.
אוּנדזער שטאָט האָט פֿון אים זײער פֿיל מקבל טובֿה געװען.
און װײַל מיר װײסן װי פֿיל אײַער חתימה װעט אים אין דער װעלט העלפֿן, זענט איר מחויבֿ מעבֿר צו זײַן אױף אײַער מידה און מוזט זיך אונטערחתמענען אױף דעם כּתבֿ.“

.
ולא אבה הרבֿ.
און דער רב האָט דאָך ניט געװאָלט זיך חתמענען ביז װאַנען עס איז צו אים געקומען דער ר' צדוק אַלײן און זײַן װײַב און האָבן פֿאַר אים ביטערלעך געװײנט, און האָבן אים געבעטן רחמים, אַז ער זאָל זיך איבער זײ מרחם זײַן און אױף זײערע קלײנע קינדער און זאָל אונטערשרײַבן דעם כּתבֿ.

.
ויהמו מעיו עליהם.
און ער האָט זיך איבער זײ דערבאַרעמט.
ער האָט ניט געקענט אױסהאַלטן, אַז דער ר' צדוק און זײַן װײַב זאָלן פֿאַר אים שטײן און װײנען.
ער האָט דעם כּתבֿ אונטערגעשריבן און האָט זײ אױך געזאָגט: „חערט, מײַן טײַערער ר' צדוק, איך טו אײַך דערמיט גאָר קײן טובֿה.
עס איז אַפֿילו אמת, אַז איר װעט מאַכן אַ פֿולע געלט.
אָבער נאָך האָב איך ניט געזען װעלכער עס האָט דעם בעטלברױט פֿאַרזוכט, אַז ער זאָל זיך דערפֿון קענען אָפּרײַסן.
איך האָב געלעזן, אַז מען װיל מײַז פֿאַרטרײַבן פֿון אַ שטוב, זאָל מען כאַפּן עטלעכע מײַז און מען זאָל [זײ] אײַנשפּאַרן אין אַן אײַזערנע קלעטקע, און מען זאָל זײ אַזױ לאַנג [לאָזן] הונגערן, ביז אײנע עסט אױף די אַנדערע.
און דערנאָך, אַז מען לאָזט אַװעק די לעצטע, עסט זי קײן אַנדער זאַך, נאָר די מײַז.
דאָס זעלבע איז מיט דעם מענטש, װעלכער נאָר אײן מאָל דאָס בעטלברױט פֿאַרזוכט האָט -- ער װעט שױן ניט זוכן קײן אַנדערע פּרנסה, עס װעט אים ניט שמעקן קײן געשעפֿט אין
דער װעלט, נאָר בעטלען.
מײַן עצה װאָלט געװען בעסער די שלעכטע צײַט איבערצוּװאַרטן.
מיט דער צײַט ענדערט זיך אַלץ.“
אָבער װאָס העלפֿט עס?
דער ר' צדוק האָט דעם כּתבֿ צוגענומען און האָט זיך אָפּגעזעגנט מיט דעם רבֿ, און איז אין אַ פּאָר טעג [אַרום] אַװעקגעפֿאָרן.

.
ובכל המקומות אַשר עבר.
און אין אַלע ערטער װוּ ער איז נאָר געפֿאָרן און האָט געװיזן דעם כּתבֿ פֿון ר' שמעלקען האָט ער מאסףֿ ממון געװען און האָט אײַנגענומען גרױס כּבֿוד.
דען די װעלט האָט נאָך ניט זוכה געװען פֿון ר' שמעלקען אַ צורת-אות.
מען האָט דעם ר' צדוק פֿאַרגעטערט.
מען האָט אים אום און אום אײַנגעלאַדן און מען האָט געגעבן נדבֿות צו דרײַציק און פֿערציק טאָלער.
עס האָט ניט געדױערט אײן יאָר און ער האָט שױן צוזאַמענגעקליבן אַן ערך פֿון צװײ טױזנט טאָלער [און] האָט געהאַט שױן בדעה זיך אומצוקערן אַהײם.
נאָר װײַל ער איז געװען פֿון ניקעלסבורג װײַט שױן אַן ערך פֿון הונדערט און פֿופֿציק מײַלן, איז בײַ אים געבליבן, אַז ער זאָל מאַכן זײַן צוריקװעגס דורך אַנדערע מקומות, כּדי ער זאָל קענען צוריקפֿאָרנדיק גאָר פֿון דאָס נײַ(ע) געלט מאַכן.
און ער האָט טאַקע אַזױ געטאָן.
ער האָט צוריקפֿאָרנדיק געמאַכט גענױ אַזױ פֿיל געלט װי אַהערפֿאָרנדיק, און האָט בײַ זיך געדענקט, אַז ער װעט קומען אַהײם װעט ער מאַכן אַ גוטן געשעפֿט און װעט אים-ירצה-השם דעם רבֿ װײַזן, אַז עס קען װערן אַ סוחר אױך פֿון אַ מענטש װאָס האָט שױן געבעטלט.

.
ויהי בהיותו בדרך.
און עס װאַר אַז ער איז געװעזן אין װעג אַן ערך פֿון פֿופֿציק מײַלן פֿון דער הײם, האָט ער זיך אָנגעטראָפֿן אין אַ קרעטשמע מיט אַ בעל-דרשער.
דיזער מאַן װאַר פֿיל קליגער װי פֿרימער.
ער האָט שױן פֿון דעם ר' צדוק און זײַן כּתבֿ געהערט און האָט אים זײער מקנא געװען.
נאָר יעצט, װי ער האָט זיך דאָ מיט אים פֿונאַנדערגערעדט און דער ר' צדוק האָט אים דערצײלט, אַז ער פֿאָרט צוריק אַהײם מיט אַ סך געלט, האָט צו אים געזאָגט דער בעל-דרשער: „אז עס איז יאָ אַזױ, פֿאַרקױפֿט מיר דעם כּתבֿ, איך גיב אײַך פֿאַר אים הונדערט דוקאַטן און פֿאָרט אײַך לשלום אַהײם.
װאָס אַרט אײַך?
איך װעל מיר פֿאָרן מיט דעם כּתבֿ אין אַנדערע לענדער און װעל עפּעס פֿאַר זיך אױך פֿאַרזאָרגן.
איר מעגט זיכער זײַן, אַז קײנער װעט פֿון דעם האַנדל ניט װיסן.
און פֿאַר דעם רב זאָלט איר זאָגן, אַז איר האָט דעם כּתבֿ פֿאַרלױרן, אָדער ער איז נאָך בײַ אײַך.“

".
ויטבֿוּ דבֿרי הדרשן.
און עס זענען געפֿעלן די רײד פֿון דעם דרשן דעם ר' צדוק און ער האָט אים פֿאַרקױפֿט דעם כּתבֿ פֿאַר פֿיר הונדערט טאָלער, און דער בעל-דרשער האָט נאָך דערצו געמאַכט אַ שאַרפֿע סעודה.
זײ האָבן געגעסן און האָבן געטרונקען און זענען בײדע פֿרײלעך געװעזן.
און אױף מאָרגן זענען זײ זיך פֿונאַנדערגעפֿאָרן.
דער ר' צדוק איז געפֿאָרן אַהײם און דער בעל- דרשער האָט פֿאַררײַזט קײן אַמסטערדאַם מיט דעם כּתבֿ און האָט דאָרטן געמאַכט גאָר די געלט.
און פֿון דאָרטן איז ער אַװעק קײן לאָנדאָן און פֿון לאָנדאָן איז ער געפֿאָרן קײן פֿראַנקרײַך.
און װוּ ער איז נאָר געקומען האָט ער מאסף געװען צען מאָל מער װי דער ר' צדוק, דען ער איז געװען אַ בעטלער פֿון זײַן יוגנט אָן און ער האָט פֿאַרשטאַנען דעם קונסט װי זיך בײַ יעדערן געפֿעליק צו מאַכן, אַ מאָל מיט חניפֿה און אַ מאָל מיט אַ יראת-שמיים- פּענעמל.
ובפֿרט אַצינד, װי ער האָט דאָ געהאַט דעם כּתבֿ פֿון דעם רבֿ ר' שמעלקע.
אויך איז ער געװען זײער אַ שײנער דרשן און אַ גוטער מוכיח, ער האָט זיך באַרימט, אַז דער חסיד ר' שמעלקע האָט אים געשיקט די װעלט אַ ביסל פֿרימער צו מאַכן.
אום און אום, װוּ ער איז נאָר געקומען, האָט ער זיך געלאָזט רופֿן ר' צדוק דער מוכיִח פֿון ניקעלסבורג.
און האָט אין אַ צײַט פֿון אַ יאָר צװײ צוזאַמענגעמאַכט אַ טאָלער פֿינףֿ טױזענט, אָבער ער האָט ניט זוכה געװען, אַז ער זאָל פֿון זײ אַ הנאה האָבן.
דען װי ער איז געקומען אין אַ קלײן שטעטל אין פֿראַנקרײַך, װאָס מען רופֿט זי נאָמור, איז ער דאָרטן פּלוצלינג זײער קראַנק געװאָרן און איז אין דעם זעלבן טאָג געשטאָרבן אָן וידוי, דען ער האָט זיך גאָר ניט געריכט דערױףֿ.
די ביסל ייִדן, װאָס האָבן דאָרטן געװױנט, האָבן זיך אַרום אים מתעסק געװען װי עס איז דער מנהג-ישׂראל.
דער רבֿ פֿון דעם שטעטל האָט אים מספּיד געװען, און נאָך דער קבֿורה האָט דער רבֿ מיט דעם פּרעזידענט פֿון דעם מקום איבערגעזען װאָס עס איז פֿון אים געבליבן. [
װען] זײ האָבן איבערגעזען זײַנע כּתבֿים, האָבן זײ געפֿונען דעם כּתבֿ פֿון ניקעלסבורגער רבֿ.
חאָבן זײ פֿון אים געזען, אַז מען רופֿט אים ר' צדוק ב""ר אבֿרהם פֿון ניקעלסבורג."

.
וימהרו ויִכתבֿוּ.
און זײ אײַלן און שרײַבן צו דעם ר' שמעלקען און האָבן אים אױך אָפּגעשיקט דעם כּתבֿ.
זײ האָבן מודיִע געװען, אַז דער ר' צדוק איז בײַ זײ געשטאָרבן און האָט געלאָזן אַ קאַפּיטאַל פֿון אַ טאָלער פֿינעף טױזנט, חוץ קלײדער און אַ גוטן זײגער.
בכן, זאָלן קומען זײַנע יורשים און זאָלן עס אָפּנעמען.

.
ויהי כּבֿוא המכתבֿ אל עיר ניקעלסבורג.
און עס װאַר אַלס דער בריװ איז געקומען קײן ניקעלסבורג צו דעם רבֿ, האָט ער געשיקט נאָך דעם ר' צדוקס װײַב און האָט איר אָנגעזאָגט, אַז איר מאַן איז געשטאָרבן אין דעם שטעטל נאָמור, װאָס אין פֿראַנקרײַך, און האָט איבערגעלאָזט אַ גרױסן קאַפּיטאַל.
בֿכן זאָל זי גאָר קײן שהיות מאַכן און זאָל אַהין פֿאָרן מיט איר אײנציקן זון, אַ בחור פֿון זעכצן יאָר, אָפּצונעמען די ירושה.

.
ויתן לה מכתבֿ.
אױך האָט ער איר געגעבן אַ בריװ, אױף װעלכן עס האָבן זיך געחַתמעט די גרױסע לײַט פֿון ניקעלסבורג און ער אַלײן אױך, אַז זי איז די אַלמנה פֿון דעם ר' צדוק און דער בחור איז דער זון, און מען זאָל זײ אָפּגעבן די ירושה.
און דעם ר' צדוקס װײַב איז געקומען קײן נאָמור און האָט אָפּגענומען די ירושה אין גאַנצן און האָט זיך אומגעקערט צוריק קײן ניקעלסבורג און האָט אָנגעהױבן צו פֿירן איר אַלטע געשעפֿט מיט גרױס הצלחה.
חאָט אָנגעטאָן קלאָג און האָט געטרױערט נאָך אירן מאַן אַ גאַנץ יאָר, דען זי האָט אים זײער ליב געהאַט.
נון װעלן מיר לאָזן דאָ די אַלמנה בײַ אירע געשעפֿטן און מיר װעלן דערצײלן װאָס עס איז געװאָרן מיט דעם ר' צדוק אַלײן.

.
אוּנדזער ר' צדוק, װי ער איז אָפּגעפֿאָרן פֿון דער קרעטשמע, װוּ ער האָט גענעכטיקט מיט דעם בעל-דרשער, װאָס ער האָט אים פֿאַרקױפֿט דעם כּתבֿ, אַ מײַל צען, זענען אים איבערגעפֿאַלן גזלנים און האָבן בײַ אים אַװעקגענומען אַלץ װאָס ער האָט נאָר בײַ זיך געהאַט.
ער איז פֿון זײ נמלט געװאָרן קױם אַ לעבעדיקער.
ער האָט זיך באַהאַלטן אונטער אַ שטײן אױף דעם גאָסטינעץ.
בֿיז עס זענען אָנגעפֿאָרן מענטשן, האָבן זײ אים מיטגענומען אין אַ קלײן שטעטל.
איז ער דאָרטן געזעסן עטלעכע טעג, ביז ער האָט צוזאַמענגעבעטעלט אַ פּאָר טאָלער און האָט זיך אַװעקגעשלעפּט װײַטער צו פֿוס.
אָבער ניט קײן ניקעלסבורג, דען ער האָט זיך געשעמט צו קומען אַהײם אָן אַ גראָשן געלט און אָן דעם כּתבֿ.
ער האָט פֿאַרשטאַנען, אַז גאָט האָט עס אים געשטראָפֿט פֿאַר דעם, װאָס ער האָט פֿאַרקױפֿט דעם כּתבֿ.
ער האָט גענוג דערױףֿ חרטה געהאַט, אָבער עס איז שױן [געװען] צו שפּעט.
ער האָט זיך אַװעקגעשלעפּט קײן ליטע און פױלן און האָט זיך געװאַלגערט איבער פֿרעמדע טישן אײניקע יאָר און האָט זיך צוגעלאָזן אַ ביסל צום טרונק און האָט זיך גאָר אין גאַנצן פֿאַרגעסן אָן דער הײם.
בֿײַ אים איז שױן געװען אַ קרן אַ גוטע אָנבײַסן [און] אַ שנאַפּס.
ער פֿלעגט זיך שױן אײַנגעפֿינען אױף חתונות און בריתן, און האָט
זיך אױסגעלערנט צו בעטלען גלײַך װי ער װאָלט אין דעם געבאָרן געװאָרן.

.
ויהי מעיר לעיר.
און ער האָט זיך געשלעפּט פֿון שטאָט צו שטאָט, און האָט גאָר ניט געקוקט אױף קײן תּכלית.
בֿיז װאַנען ער איז געקומען קײן וילנע, די גרעסטע שטאָט פֿון ליטע, האָט ער זיך דערקענט מיט אײנעם פֿון ניקעלסבורג, װאָס האָט דאָרטן געװױנט שױן אַ יאָר צען.
און דיזער מאַן איז געװען זײער רײַך און פֿרום.
ער האָט זיך זײער פֿאַרװוּנדערט איבער דיזן צדוק, דען ער האָט אים געקאָנט אַז ער איז נאָך געװען אַן עושר און אַ מענטש מיט אַ שײנעם כאַראַקטער און איז געװען אַן ערלעכער סוחר.
דער ר' צדוק איז אַצינד געקומען צו אים אין שטוב בעטן אַ נדבֿה, װי דער שטײגער איז פֿון די שנאָרער.
דער ניקעלסבורגער האָט אים געגעבן אַ גילדן און האָט אים אױך געבעטן זיצן און האָט אים געזאָגט: „מײַן בעסטער ייִד, מיר דאַכט זיך, אַז איר זענט ר' צדוק דער געװאַנט-קרעמער פֿון ניקעלסבורג.“ „
אַזױ איז עס“ – האָט אים אָפּגעענטפֿערט ר' צדוק – „איך בין אַ נשׂרףֿ געװאָרן, דער נױט קען דעם מענטשן צו אַלץ ברענגען.“
דער ניקעלסבורגער האָט זיך באַגאָסן מיט טרערן דאָס הערנדיק און האָט אַזױ געזאָגט: „עס װוּנדערט מיר זײער אױף מײַן געבורטסשטאָט, אַז זי זאָל פֿאַרלאָזן אַזױ אַ מענטש װי איר זענט.
גענוג מיר קרענקט עס זײער און זײער.
איר זאָלט שױן פֿון מײַן שטוב ניט אַרױסגײן, איך װעל אײַך שײן באַקלײדן און װעל אײַך געבן פֿופֿציק טאָלער אױף דער הוצאה אױך אײניקע רעקאָמענדאַציאָנען, און איר זאָלט פֿאָרן אַהײם.
איר זעט דאָך שױן, אַז מיט בעטלברױט קומט מען די װעלט ניט דורך און דאָס איז קײן תּכלית ניט פֿאַר אײַך.“
דער ניקעלסבורגער האָט אים בײַ זיך געהאַלטן אַ פּאָר װאָכן.
ער האָט אים באַקלײדט און דערנאָך האָט ער אים אָפּגעשיקט גלײַך קײן ניקעלסבורג מיט זײַנעם אַ משולח, װאָס ער פֿלעגט צושיקן אַלע יאָרן קײן לײַפּציג.

.
ויסע ר' צדוק לבֿיתו.
און דער ר' צדוק איז שױן איבער נײַס געפֿאָרן אַהײם און איז געקומען בשלום אום ראש-חודש ניסן קײן ניקעלסבורג.
ער איז אָבער ניט גלײַך פֿאַרפֿאָרן צו זײַן װײַב.
ער האָט אַפֿילו נאָך ניט געפֿרעגט װאָס זי מאַכט, דען אין דעם זעלביקע טאָג און אין דער זעלבן שטונדע, װאָס ער איז געקומען אין שטאָט, האָט ער געהערט עס איז אַ ברית בײַ אַ גרױסן נגיד, װאָס מען האָט אים גערופֿן ר' לוי הורװיץ.
האָט ער בײַ זיך געטראַכט, אײדער װאָס עס װעט זײַן -- דערװײַל לאָם איך האָבן אַ גוטן אָנבײַסן.
איז ער זיך אַװעקגעגאַנגען אױף דעם ברית.
עס איז
שױן געװען פֿאַר נאַכט און קײנער האָט אים ניט דערקענט און [ער] האָט אַרײַנגעזעצט צװישן אַלע פֿרעמדע אָרעמע-לײַט און האָט מיטגעשפּײַזט מיט דעם גרעסטן אַפּעטיט װי אַ בעטלער קאָן נאָר האָבן.
נון װעלן מיר דערצײלן װאָס עס איז געװאָרן מיט זײַן װײַב און אים װעלן מיר דאָ לאָזן אױף אײן װײַלע זיצן.

.
בימים ההם.
אין דיזע צײַטן איז געװאָרן אַן אַלמן אײנער פֿון די ניקעלסבורגער גבֿירים.
דאָס איז דער ר' לוי הורװיץ ער איז אױך געװען אַ געװאַנט-הענדלער און האָט נאָך געהאַט לבֿד זה זײער פֿיל געשעפֿטן.
און דאַהער, אַז עס איז בײַ אים די װײַב געשטאָרבן, האָט מען אָנגעהױבן אים צו שדכנען די װײַב פֿון ר' צדוק.
ער האָט זיך ניט געלאָזט לאַנג רעדן, דען זי איז אים געװען זײער געפֿעלן.
זי איז געװען אַן אשת- חײל און שײן און אױך אַ מיוחסת און איז געװען אצינד אױך גוט אין שטאַנד און האָט געהאַלטן אין פֿירונג.
קורץ אום, ער האָט איר גענומען פֿאַר אַ װײַב און האָט מיט איר פֿאַרלעבט אַ יאָר זײער גליקלעך, און אַצינד האָט זי אים געבאָרן אַ זון, אױף װעלכן ברית דער ר' צדוק זיצט און עסט.
דער עולם װאַר דאָ זײער פֿרײלעך.
דען דער הורװיץ איז געװען ביז אַהער אַ חשׂוך-בנים.
מען האָט דערלאַנגט צום טיש גענוג משקה, און דער רבֿ האָט דאָרטן געזאָגט פֿיל תּורה און דער חזן האָט געזונגען.

.
ויהי אחר המזון.
און עס װאַר נאָך דעם װי דער עולם האָט אָפּגעגעסן און האָט אָפּגעטרונקען, איז אַרױסגעגאַנגען די קימפּעטאָרין אַלײן מיט אַ גרױסן זאַק קלײנגעלט אום צו טײלן די אָרעמע-לײַט, װאָס זענען געזעסן אין פֿאָדערשטוב.
עס איז שױן געװען רעכט נאַכט, עס האָבן געברענט זײער פֿיל ליכט.
זי האָט יעדערן געגעבן נאָך זײַן ערך נאָך, ביז זי איז צוגעקומען צו דעם ר' צדוק, איר מאַן.
װי ער האָט איר דערזען, האָט ער אַראָפּגערוקט די היטל איבער דעם פּנים און האָט פֿאַרבראָכן די הענט.
ער האָט זיך געשװינד אױפֿגעכאַפּט און האָט געװאָלט אַנטלױפֿן.
אָטבער דער משרת האָט אים צוגעהאַלטן.
די װײַב האָט געמײנט, אַז זי האָט אים באַלײדיקט מיט אַ קלײנע נדבֿה; זי האָט אים געגעבן אַ גרעסערע.
ער אָבער רײַסט זיך פֿאָרט, ביז דער משרת האָט אים אַראָפּגעכאַפּט די היטל.
דאָ האָט זי אים שױן דערקענט.
און װײַל זי האָט געמײנט, אַז ער איז געשטאָרבן, האָט זי געגלײבט אַז ער איז געקומען פֿון יענער װעלט.
זי איז געבליבן אין חלשות און עס איז געװאָרן אַ גרױסער ליאַרעם און אַ גרױסע מישענינע.
מען האָט דעם ר' צדוק אָנגענומען, און ער האָט זיך מודה געװען, אַז ער האָט דעם כּתבֿ פֿאַרקױפֿט.
מען האָט די פֿרױ קױם
אָפּגעמינטערט, אָבער זי האָט ניט לאַנג געלעבט נאָך דער מעשׂה פֿון שרעק און ביוּש.
און דעם ר' צדוק האָט מען מגרש געװען פֿון שטאָט.
און דער רבֿ האָט געשטראָפֿט די נכבדים פֿאַר װאָס זײ האָבן אים מעבֿיר געװען על דעתו און האָט געהײסן די זאַך פֿאַרשרײַבן אין פּנקס פֿון ניקעלסבורג.

שלום-עליכם איז געשטאַנען בײַם פֿענצטער און אַרױסגעקוקט.
דער שנײ איז נאָך אַלץ געפֿאַלן, נישט געהאַט אַפֿילו בדעה אױפֿצוהערן.
די גאַס-לאַמטערנס האָבן שױן געברענט, אָבער זײער ליכט איז געװען בלאַס און אָרעם אַנטקעגן דער בלענדנדיקער ליכטיקײט פֿון שנײ, װאָס האָט זיך צעלײגט ברײט און רחבותדיק איבער די קיעװער גאַסן. „
װי אמתע קאַסרילעקעס זעען זײ אױס, די גאַזלאַמפּטערנס, מײן איך – האָט שלום-עליכם גערעדט צו זיך אַלײן – קאַסריליװקער מיט די בײנער.
אָרעם, װי די נאַכט, אָבער אױסגעצױגן, שטאָלץ, װי אמתע מיוחסים – מײנען זײ איבערצושײַנען דעם גביריש בלענדנדיקן שנײ, װאָס שעמערירט, פֿינקלט מיט מיליאָנען דימענטלעך“.
איבער די גאַסן זענען געפֿלױגן שליטנס.
אָנגעפּעלצטע איזװאַשטשיקעס האָבן געװיאַקעט צו די פֿערד, זײ אונטערגעגעבן חשק׃ „װיאָ, פֿערדעלעך, רירט זיך, הױבט די פֿיס, אַ שאַד יעדע רגע, דער עולם, זעט איר דאָך, װיל זיך קאַטאַיען“... און די פֿערד האָבן פֿאַרשטאַנען דעם װוּנק, באַװיזן זײערע באַלעבאַטים אַז זײ זענען געפֿלױגן פֿײַל אױסן בױגן איבער די פֿאַרשנײטע גאַסן און די גלעקלעך אױף זײערע העלדזער האָבן געקלונגען.
שלום- עליכם האָט באַטראַכט די פּאַנאַראַמע מיט הנאה.
עס זעט אױס, װי אין אַ כּישוף-מעשׂהלע.
פֿאַראַן מענטשן, װאָס האָבן הנאה פֿון לעבן.
יעדע צײַט האָט זיך אירע פֿאַרגעניגנס.
נישט װי זײ, נעבעך, זײַנע קאַסרילעװקער, װאָס פֿינצטערן אָפּ זײער ביסל
יאָרן.
זאָגן גלײַכװערטלעך און שטאַרבן אין אײנעם מיט זײערע װײַבער און קינדער זיבן מאָל אַ טאָג פֿאַר הונגער.
אײַ, װען דער אױבערשטער װאָלט אים דערפֿאָלגט, װאָלט ער זיך נישט געפֿױלט און געגעבן אים צו פֿאַרשטײן, אַז ס'װאָלט געװען אַ יושר אױפֿצוריכטן אַ ביסל זײַנע קאַסרילעװקער. „
װאָס װאָלט עס דיר געשאַט – װאָלט ער צו אים געטענהט – װען די דאָזיקע אָרעמע און פֿרײלעכע לײַט װאָלטן אױך אַ מאָל אַ לעב געטאָן?“
ער, שלום-עליכם אַלײן, װאָלט געװען אַ בעלן צו זען, װי זײַנע קאַסרילעװקער קאַטאַיען זיך איבערן װינטערדיקן שנײ, גיבן זיך אײנס דעם צװײטן צו פֿאַרשטײן דעם שׂכל פֿון שליטן.
װי זײ האָבן װילד הנאה פֿון דער װינטער, און נישט װי זײער שטײגער איז, אים צו שעלטן מיט טױטע קללות.
שלום- עליכם האָט איבערגעלאָזט דאָס פֿענצטער, זיך דורכגעשפּאַצירט עטלעכע מאָל איבערן שטוב, און אַ קוק טוענדיק אױפֿן װאַנטזײגער אַ ברום געטאָן׃ – שױן נאָך זעקס און דער זינגפֿױגל איז נאָך אַלץ נישטאָ.
מיט עטלעכע טעג צוריק האָט שלום-עליכם זיך באַגעגנט מיט זײַנעם אַ באַקאַנטן אַדװאָקאַט.
שמועסנדיק װעגן דאָס און יענץ, האָט אים יענער דערצײלט װעגן דעם זינגפֿױגל׃ – אַנומלט הערט איר, פּאַניע ראַבינאָװיטש, בין איך געפֿאָרן מיט אַ צװײטן אַדװאָקאַט, אַ געװיסן מאַרק מאַרקאָװיטש װאַרשאַװסקי, קײן װאַסילקאָװ צו אַ פּראָצעס.
האָט מיר דער דאָזיקער װאַרשאַװסקי אױפֿן װעג געזונגען לידלעך אױף זשאַרגאָן – טאַקע זײַנע אײגענע לידלעך – װאָס זאָל איך אײַך זאָגן?
גאָלד!
און די ניגונים, הערט איר, אױך זײַן אײגענע מלאכה – געפֿין איך פּשוט נישט קײן װערטער זײ אָפּצולױבן.
דעם נאָמען מאַרק מאַרקאָװיטש װאַרשאַװסקי האָט שלום-עליכם שױן געהערט נישט אײן מאָל.
אין קיעװ האָט מען געװוּסט, אַז דער געשװױרענער אַדװאָקאַט װאַרשאַװסקי איז אַ פֿרײלעכער יונג, אַ פֿאַרשלעפּטע קרענק, װי מען רופֿט עס אין קאַסרילעװקע.
אױף אַלע קערמעשלעך, װאָס די קיעװער אינטעליגענץ האָט אײַנגעאָרדנט, האָט ער פֿאַרנומען דעם אױבנאָן.
נאָר אַז דער
דאָזיקער װאַרשאַװסקי זאָל שרײַבן לידער, פֿאַרפֿאַסן צו זײ אײגענע מוזיק, און זײ טאַקע אַלײן זינגען – פֿון דעם האָט זיך דערװוּסט שלום-עליכם ערשט פֿון זײַן באַקאַנטן. –
זאָגט-זשע מיר, פּאַניע, װי אַזױ באַקענט מען זיך עס מיט דעם דאָזיקן זינגפֿױגל?
דאָס הײסט, װי אַזױ כאַפּט מען אים אַרײַן אױף אײן אָװנט צו שלום-עליכמען אין שטוב?
און ס'איז געבליבן, אַז אין אַ זונטיק אָװנט װעט מען ברענגען דעם זינגפֿױגל צו שלום-עליכמען אין שטוב אַרײַן.
אַדרבא, זאָל דער גרױסער הומאָריסט הנאה האָבן פֿון װאַרשאַװסקיס לידלעך, װאָס זענען צוקערזיס און צעגײען זיך אין יעדן אבר.
הײַנט איז דער אָפּגערעדטער זונטיק.
שלום-עליכם האָט פֿאַרבעטן עטלעכע פֿרײַנד, זײ זאָלן אױך הערן דעם דאָזיקן פֿױגל זינגען און פֿאַר אײן װעגס אױך הנאה האָבן, אױב ס'װעט זײַן פֿון װאָס הנאה צו האָבן.
אײנציקװײַז האָט מען זיך אָנגעהױבן צונױפֿקומען.
אַלע פֿאַרבעטענע זענען שױן געזעסן אַרום טיש, גערױכערט, דערצײלט אַנעקדאָטן און געלאַכט.
אין װינקל האָט געװאַרט די כּלה, די פּיאַנע, הײסט עס.
נאָר ער, דער חתן, מאַרק מאַרקאָװיטש װאַרשאַװסקי, איז נאָך אַלץ נישט געװען.
שלום-עליכם האָט אַלע מאָל אַ קוק געטאָן אױפֿן זײגער.
געטרײסט די געסט, אַז אַ יעדע רגע איז ער מחױב אָנצוקומען.
און אָט האָט טאַקע קײן סך נישט געדױערט און מאַרק מאַרקאָװיטש האָט זיך באַװיזן צוזאַמען מיטן אַדװאָקאַט, װאָס האָט צוגעזאָגט שלום-עליכמען, אַז ער װעט אים ברענגען דעם זינגפֿױגל אין שטוב אַרײַן.
װאַרשאַװסקי, אַ מענטש פֿון אַריבער פֿופֿציק, קלײן געװאַקסן, מיט קורצזיכטיקע, שמײכלענדיקע אױגן, האָט זיך אַנטשולדיקט פֿאַר זײַן פֿאַרשפּעטיקן.
אַ קליענט האָט אים פֿאַרהאַלטן.
אַפֿילו זונטיק קען מען זיך נישט אָפּטשעפּען פֿון די קליענטען.
און אַז גאָט העלפֿט, אַז דער קליענט איז אַ ייִדענע, װאָס רעדט און רעדט און װײסט נישט, װען אױפֿצוהערן, איז דאָך נישט שײַך.
אין אַזאַ
פֿאַל קאָן זיך אַפֿילו טרעפֿן, אַז ער, װאַרשאַװסקי, זאָל זיך פֿאַרשפּעטיקן נישט נאָר אױף אײן שעה, נאָר טאַקע אױף צװײ און דרײַ, און פֿאַר װאָס נישט אױף גאַנצע פֿינף.
װאַרשאַװסקי האָט געלאַכט הױך און האַרציק.
דאָס דאָזיקע קלײנע, גוט געפּאַקטע מענטשל, איז מיט אַ מאָל געװאָרן גוט און הײמיש מיט אַ יעדן אײנעם.
שלום-עליכם האָט אים באַטראַכט׃ דאָס אָפּגעטראָגענע רעקל מיט די גלאַנציקע עלנבױגנס האָבן עדות געזאָגט, אַז ער איז נישט פֿון יענע אַדװאָקאַטן, װאָס פֿאַרשטײן צו רײַסן פּאַסן פֿון זײערע קליענטן.
פֿאַרקערט, אָרעמעלײַט דערשמעקן שױן דעם דאָזיקן מין אַדװאָקאַט, און ער װערט זײערער.
פֿאַרשטײט זיך, אַז אַזעלכע אַדװאָקאַטן האָבן זעלטן פּרנסה און שטאַרבן צו ביסלעך אונטער פֿאַר הונגער, װי אין פּסוק שטײט.
װאַרשאַװסקי האָט גערעדט הױך און געלאַכט נאָך העכער.
יעדן אײנעם האָט זיך געדאַכט, אַז מען קען דעם דאָזיקן מענטש נישט פֿון הײַנט, נאָר פֿון מי-יודע װיפֿל יאָר.
נאָר אױף אײן שעה, נאָר טאַקע אױף צװײ און דרײַ, און פֿאַר װאָס נישט געװען דער באַלעבאָס, װאָלט ער זיך נישט געשעמט און תּיכּף אַרױס מיט לשון׃ ”פּאַניע װאַרשאַװסקי – װאָלט ער געזאָגט – מען זאָגט, אַז איר מאַכט לידלעך, זענען דאָס שױן אײן מאָל לידלעך.
איז הלמאי זאָלן מיר נישט הערן אָט די דאָזיקע לידלעך?“
אַזױ װי ער איז אָבער דער באַלעבאָס, מוז ער מאַכן אַ שװײַג, אײַנהאַלטן די נײַגעריקײט.
קודם כּל זען מכבד זײַן די געסט מיט טײ און װאַרעניע, און ערשט שפּעטער מכבד זײַן דעם זינגפֿױגל מיט מפֿטיר.
װאַרשאַװסקי האָט זיך נישט געלאָזט קײן סך בעטן.
זינגען – אדרבא, פֿאַר װאָס נישט?
בפֿרט, אַז צװישן עולם געפֿינט זיך שלום-עליכם, אָט דער גרױסער און אײנציקער, דער כּישוף- מאַכער, װאָס איז געװען בכּוח צו באַװײַזן, אַז די גאַנצע ייִדישע מרה-שחורה זאָל זיך צעלאַכן.

װאַרשאַװסקי האָט זיך אַװעקגעזעצט נעבן פֿאָרטעפּיאַן.
מיט די פֿינגער האָט ער אָנגעהױבן צו בלאָנדזשען איבער די קלאַװישן און גענומען זינגען.
צום סאַמע אָנהױב האָט ער געזונגען דאָס ליד פֿון דעם װײַבל, װאָס דער מאַן האָט זי איבערגעלאָזט מיט צװײ פּיצלעך קינדער.
פֿון װײַן-סוחרים, װאָס זענען צום טאַטן געקומען, האָט זי זיך דערװוּסט, אַז „ער האָט אַן אַנדער װײַב גענומען, און איר די יונגע יאָרן פֿאַרװיסט“.
שטיל און טרױעריק דעם ניגון, די װערטער פּשוט און אמתדיק.
אָט אַזױ װאָלט דאָס פֿאָלק אַלײן געזונגען, װען ס'װאָלט זיך צוגערירט צו דעם אומגליק, װאָס האָט געטראָפֿן די װיסטע עגונה.
איך קאָן זיך קײן אָרט אַצינד נישט געפֿינען אַזױ האָסטו מיר מײַן לעבן פֿאַרשטערט – נעם איך זיך רױטע פֿעדער שפּינען, װערן זײ שװאַרץ, אַזױ װי די ערד.
שלום-עליכם האָט זיך צוגעהערט מיט טרערן אין די אױגן.
ער האָט געקוקט אין װינקל, װוּ ס'שטײט דער פֿאָרטעפּיאַן.
נאָר װער מיר פֿאָרטעפּיאַן, װאָס מיר װאַרשאַװסקי?
דאָרט איז גאָר די פּריזבע, װוּ די עגונה זיצט און קוקט זיך צו צום פֿײגעלע, „װאָס האָט זיך אַ קערנדל געגעסן, געזונגען, געשפּרונגען, מלא חן“.
װאַרשאַװסקי האָט פֿאַרענדיקט דאָס ליד.
אַלע זענען געװען באַגײַסטערט, און מער פֿון אַלעמען דער באַלעבאָס אַלײן, שלום- עליכם, הײסט עס.
ער איז צוגעלאָפֿן צו װאַרשאַװסקין און אים אַרומגעכאַפּט קושן׃ – װען איך װאָלט נישט געװוּסט, פּאַניע װאַרשאַװסקי, אַז דאָס איז אײַער ליד, װאָלט איך געקאָנט שװערן, אַז איך האָב עס שױן אַ מאָל געהערט.
און פֿון װעמען, אַ שטײגער, מײנט איר?
אָסור צי איר װעט טרעפֿן.
איך מײן פֿון מײַן אײגענעם מאַמען.
אַלע אָנװעזנדע האָבן מסכּים געװען, שלום-עליכם איז גערעכט.
דאָס איז אמתער פֿאָלקסליד-נוסח.
ייִדישער פֿאָלקסליד-נוסח.
נאָר
אַן אמתער דיכטער איז אים בכּוח צו געפֿינען, אָנצוטאַפּן און װײַטער שפּינען דעם פֿאָדעם.
װאַרשאַװסקי האָט געלאַכט הױך און האַרציק, װי אַ קינד.
די אַלע שבחים האָבן אים שטאַרק הנאה געטאָן.
װאַרשאַװסקיס פֿינגער האָבן װידער אַ בלאָנדזשע געטאָן איבער די קלאַװישן פֿון פֿאָרטעפּיאַן.
דאָס מאָל האָט ער געזונגען דאָס ליד פֿונעם בחור, װאָס האָט זיך נישט געקאָנט אַנטשליסן, װעלכע פֿון די צװײ שװעסטער פֿון ראַכמיסטריװקע צו נעמען פֿאַר אַ כּלה.
שׂרה, אײנע פֿון די שװעסטער, האָט אַנדערע מעלות, און רבקה, די צװײטע, װידער אַנדערע.
דער סוף פֿון אַזאַ חברה-מאַן װײסט איר דאָך׃ ער איז געבליבן אַן אַלטער בחור.
װידער אַ מאָל האָט שלום-עליכם אַ קוק געטאָן אין װינקל און נישט געזען קײן װאַרשאַװסקי, נאָר די צװײ שװעסטערלעך פֿון ראַכמיסטריװקע און דעם בחור, דעם שלימזל. –
אַ מצוה אױף אים – האָט שלום- עליכם זיך אָנגערופֿן – אױף דעם בחור מײן איך.
אַזאַ שׂוטה בן פּיקהאָלץ, אױף װאָס האָט ער געװאַרט?
נאָר צוריקגעשמועסט, װאָס איז ער שולדיק?
איך אױף זײַן אָרט, און איר אַלײן – װען מיר װאָלטן געשטאַנען צװישן אַזעלכע צװײ פֿײַערן – װאָלטן מיר מסתּמא אױך אױסגעזען, װי אמתע לעקישבערן.
און צוגײענדיק צו מאַרק מאַרקאָװיטשן, האָט ער אים געזאָגט׃ – מ'זאָגט, אַז איר זענט אַ געשװױרענער אַדװאָקאַט, פּאַניע װאַרשאַװסקי.
מסתּמא איז דאָס אמת.
איך אָבער זאָג אײַך, אַז איר זענט אַ געשװױרענער דיכטער, און ס'איז אַ שאָד, װאָס איר האַלט אײַערע לידלעך פֿאַר זיך אַלײן.
מען דאַרף זײ אױפֿשרײַבן און טאַקע אָפּדרוקן.
און זאָל דאָס פֿאָלק זײ זינגען בכל תּפֿוצות ישׂראל.
איך בין אײַער מבטיח, אַז ס'װעט נישט אַװעק קײן סך צײַט און די לידער װעלן װערן טאַקע אמתע פֿאָלקסלידער.
װאַרשאַװסקי איז רױט געװאָרן׃ – איך װעל אױסזאָגן אַ סוד – האָט ער געענטפֿערט פֿאַרשעמט – די לידער האָב איך ביז צום הײַנטיקן טאָג נאָך נישט אױפֿגעשריבן, פּשוט דערפֿאַר, װײַל,
װײַל... איך האָב כּמעט אין גאַנצן פֿאַרגעסן, װי אַזױ מען שרײַבט מיט ייִדישע אותיות... שלום-עליכם האָט אים איבערגעריסן׃ – נאָר נישט געדאגהט.
שלום-עליכם איז נישט פֿױל אױף דער פּען.
איר װעט דיקטירן און ער װעט פֿאַרשרײַבן.
דער דרוקער װעט דרוקן, און דער פֿאָלק װעט זינגען און הנאה האָבן.
אַלע האָבן צוגעגעבן רעכט שלום-עליכמען.
אַן עװלה, אַ בפֿירושע עװלה, מען זאָל נישט אָפּדרוקן אַזעלכע לידער.
און אין אײן װעגס האָט מען געבעטן װאַרשאַװסקין, אַז ער זאָל מכבד זײַן מיט נאָך עפּעס.
װאַרשאַװסקי האָט װידער געזונגען.
געזונגען זיס און האַרציק, און דערבײַ זיך אַלײן באַגלײט אױפֿן פֿאָרטעפּיאַן.
עס איז געקומען דאָס ליד פֿון דער „מוזינקע“, פֿון „שׂמחת-תּורה“ פֿון „תּנחום דעם טרובאַטש“ א.
אַז.
װ.
א.
װ.
לידער האַרציקע און פּשוטע, פֿרײלעכע און טרױעריקע.
לידער, װי פֿון פֿאָלקס מױל אַראָפּגעזונגען.
און צום סוף האָבן זיך דערהערט די טענער: אױפֿן פּריפּעטשיק ברענט אַ פֿײַערל, און אין שטוב איז הײס, און דער רבי לערנט מיט די קינדערלעך דעם אַלף-בית... דעם רעפֿרײן האָבן אַלע אונטערגעכאַפּט.
קודם שטיל, און דערנאָך העכער און העכער׃ זאָגט-זשע קינדעלעך, געדענקט-זשע טײַערע, װאָס איך װײַז אײַך דאָ... שלום-עליכם איז געזעסן מיט צוגעמאַכטע אױגן און געזען דאָס פֿײַערל, װאָס פֿלאַקערט אױפֿן פּריפּעטשיק.
אָט דאָס פֿײַערל, װאָס טױזנט בײזע װינטן, טױזנט אָנשיקענישן, האָבן אין פֿאַרשידענע צײַטן געפּרוּװט פֿאַרלעשן און נישט געקאָנט.
בײַם שײַן פֿון דעם פֿײַערל װעלן די ייִדישע פֿאָלקסמאַסן, לײַדנדיק, װײַטער גלױבן און זינגען, ביז ... ביז ...
װאַרשאַװסקי האָט װײַטער געזונגען.
אַלעמענס אױגן זענען געװען געװענדט צו אים, צו יענעם װינקל, װוּ דער פֿאָרטעפּיאַן איז געשטאַנען.
אָבער בלױז שלום-עליכם האָט געזען, װי איבערן צימער האָבן אַ פֿלאַטער געטאָן די פֿליגל פֿון דער גאָלדענער פּאַװע, און איבער װאַרשאַװסקיס קאָפּ האָט זיך בולט אָפּגעצײכנט די געשטאַלט פֿונעם שנײ-װײַסן ציגעלע, דעם עמבלעם פֿונעם פֿאָלקסליד.

לעבן לײבוש קאַמינסקיס הױז האָבן זיך געזאַמלט מענטשן, קרעמערס, בעלי-מלאכות, שײנע ײִדן, און דער עיקר װײַבער.
װײַבער יונגע און אַלטע.
אַזױנע, װאָס האָבן שױן אָפּגעקינדלט און אַזױנע, װאָס גרײטן זיך ערשט צו קינדלען.
מען האָט גערעדט, געמאַכט מיט די הענט און געטײַטלט מיט די פֿינגער צו די פֿענצטער, פֿון װאַנאַן ס'האָט זיך געטראָגן אַ געװײן, אַ יאָמער.
אַ מױד האָט זיך אײַנגעעקשנט און נײן און נײן און נײן, – האָט געזאָגט אַן עלטערע ייִדענע אין אַ שײטל. –
טאַטע-מאַמע װילן זי פֿאַרזאָרגן, גיבן איר אַ נדן, אױף אַלע ייִדישע טעכטער געזאָגט געװאָרן, דער חתן איז אַ צאַצקע, אַ בן-תּורה, אַ שאַרפֿער מוח, הלואי באַשערט מיר דער אױבערשטער אַזאַ מציאה פֿאַר מײַן טאָכטער, גלױבט מיר, איך װאָלט געטאַנצט אין די גאַסן פֿאַר שׂמחה.
הלמאי לאָמיר זאָגן? –
האָט זיך אָפּגערופֿן אַ צװײטע ייִדענע, – שולדיק זענען טאַטע-מאַמע.
זײ האָבן איר תּמיד נאָכגעגעבן, דער בת-יחידה, זיך געצאַצקעט מיט איר, – טעכטערל, אפֿשר דאָס, אפֿשר יענץ? –
איצט מײנט זי, אַז זי װעט פּועלן.
זי האָט זיך אײַנגעעקשנט און װיל נישט דעם חתן, װאָס טאַטע-מאַמע האָבן אױסגעקליבן, זי װײנט, שרײַט חלשט, און דאָ איז פֿאַר דער חתונה – אַ שײנע קאָמעדיע, כ'לעבן.
אַ משוגענע װעלט געװאָרן, – האָט געזאָגט אַן עלטערער ייִד צו אַ צװײטן. –
די אײער װילן זײַן קליגער פֿאַר די הינער.
בײַ די הײַנטיקע קינדער האָבן טאַטע-מאַמע די װערט אָט אַזױ פֿיל.
דער ייִד האָט אָפּגעמאָסטן אױפֿן פֿינגער, װאָס דאָס האָט באַדאַרפֿט צו הײסן׃ גאָרנישט.

"איך װעל אײַך זאָגן דעם אמת, ר' חײם, אין דעם אַלעם זענען שולדיק די מעשׂה-ביכלעך, מען װאָלט זײ באַדאַרפֿט פֿאַרברענען, אָט די מעשׂה-ביכלעך, אױפֿן פֿײַער.
קױם באַװײַזט זיך דער פּאַקן- טרעגער, װערט אַ בהלה אין שטוב, מען כאַפּט זיך צו צו זײַ װי צו מצה-װאַסער.
די װײַבער לעקן ממש די פֿינגער פֿון אָט די אױסטראַכטענישן און די טעכטער מײנען, אַז אַלצדינג, װאָס שטײט דאָרטן, איז תּורת-משה, אַז מען דאַרף אַלצדינג נאָכטאָן, פּונקט, װי ס'שטײט דאָרט געשריבן.
אָבער מיטן אַקוראַט.
נאַ דיר אַ סדרה מעשׂה- ביכלעך, – האָט אָפּגעפֿאָנפֿעט אַן אַנדערער ייִד אונטער דער נאָז. –
איך בין אַ מאָל געװען אַ בעלן צו זען, װאָס ס'שטײט געשריבן אין אָט די מעשׂה-ביכלעך.
האָב איך אָנגעטאָן די שפּאַקולן, פֿאַרשטײט איר מיך, און אַרײַנגעקוקט אין אַזאַ מעשׂה-ביכל.
אױב כ'האָב קײן טעות נישט, איז אױפֿן שער-בלעטל געװען אָנגעגעבן אַ געװיסער אמ""ד.
ער זאָל זײַן טאַקע אַ היגער, אַ װילנער הײסט עס, דער מחבר.
נו, נו, – האָט נײַגעריק געפֿרעגט אַ צװײטער, – װאָס האָט איר זיך דערװוּסט פֿון דעם מעשׂה-ביכל?
טשעקאַװע צו הערן.
עפּעס אַ מעשׂה מיט אַ פֿאַרליבעניש, – האָט אים אָפּגעענטפֿערט דער ערשטער. –
הלמאי לאָמיך זאָגן, ס'איז געװען זײער קונציק געשריבן, װיציק און שפּיציק, װי ס'שטײט אױפֿן שער-בלאַט.
די מעשׂה מיטן אַקוראַט געדענק איך נישט, אָבער אײן זאַך בין איך געװױר געװאָרן׃ אַז דער מחבר איז פֿון די נײַע פֿײגל, װאָס האַלטן, אַז ייִדן זענען אָפּגעשטאַנען, מען דאַרף זײ אַ ביסל אױסבילדעװען, מאַכן מיט לײַטן גלײַך.
איר װײסט שױן, מסתּמא, װאָס דאָס הײסט בײַ דעם מין שרײַבערלעך׃ מיט לײַטן גלײַך.
איך האָב ליב, אַז ייִדן רעדן סתּם אין דער װעלט אַרײַן, – האָט זיך פּלוצעם אָנגערופֿן אײנער פֿון דער עדה, – מעשׂה- ביכלעך, פֿאַרליבעניש, אײנער פֿון יענע פֿײגל – איך, מײַנע ליבע ייִדן, האָב געלײענט, נישט נאָר אַרײַנגעקוקט.
אַן ערך פֿון הונדערט מעשׂה- ביכלעך פֿון דעם דאָזיקן שרײַבער, װאָס חתמעט זיך אמ""ד און הײסן הײסט ער אײַזיק-מאיר דיק.
די דאָזיקע מעשׂה-ביכלעך זענען נישט קײן סתּם אױסטראַכטענישן – נישט געשטױגן, נישט געפֿלױגן – נאָר ביכלעך, װאָס האָבן אַ מײן.
זײ מאָלן דאָס ייִדישע לעבן מיטן אַקוראַט, זענען אױסן צו בילדן דעם פּראָסטן מענטש,"
אים דערצײלן פֿון װעלטזאַכן.
אמת, זײ לאַכן אָפּ פֿון דעם מין יחוס און אַנדערע נאַרישקײטן, װאָס מיר ייִדן האַלטן זיך נאָך מיט זײ, גלײַך זײ װאָלטן געשטאַמט פֿונעם באַרג סיני.
כ'לעבן ס'װאָלט נישט געשאַדט, אַז נישט נאָר װײַבער, נאָר אַפֿילו ייִדן מיט בערד זאָלן אַרײַנקוקן אין די דאָזיקע מעשׂה-ביכלעך.
זײ װעלן געװױר װערן, אַז נישט אױף יענער זײַט מיל ענדיקט זיך די װעלט, און אַז זײ, איך בעט איבער אײַער כבוד, ליגן װי דער װאָרעם אין כרײן און מײנען, אַז קײן זיסערע איז נישטאָ.
ייִדן האָבן זיך איבערגעקוקט; װער איז דאָס דער חכם עתּיק?
אַהאַ, ס'איז ר' שלומקע אַפּיקורס.
אַ בעל-מלאכה, װאָס האָט זיך צוגעכאַפּט צו די נײַע ספֿרימלעך, װאָס גײען אַרױס אױף עבֿרי- טײַטש.
זײ, די פֿרומע ייִדן, װאָלטן אים געענטפֿערט, און נאָך װי אַזױ געענטפֿערט, װען נישט אַ פּאַסירונג, װאָס האָט אַלעמען צעטרײסלט און געמאַכט פֿאַרגעסן אים דעם ביז נאָר װאָס געפֿירטן שמועס.
אין לײבוש קאַמינסקיס שטוב האָבן זיך איבערגעשריגן קולות.
ער, רב לײבוש קאַמינסקי, האָט געשריגן׃ „ס'װעט זײַן אַזױ װי איך װיל“.
זײַן װײַב, די אשה צנועה פּערעלע, האָט זיך געבעטן׃ „נאָר נישט מיט כּעס, לײבוש, ביז איבערמאָרגן װעט זי זיך נאָך איבערטראַכטן, זי איז אַ געטרײַע טאָכטער און װעט טאָן װאָס טאַטע-מאַמע װעט הײסן“... די טאָכטער האָט אָבער געװײנט און װײנענדיק געשריגן׃ „נײן, נײן, נײן!
איר װעט בײַ מיר גאָרנישט פּועלן, איך װעל גיכער גײן פֿון דער װעלט, אײדער צו נעמען אַזאַ חײַציקל אַלײן פֿאַר אַ מאַן“.
װער איז דאָס דער חײַציקל אַלײן? –
האָבן איבערגעפֿרעגט די װײַבער, – דער חתן אירער?
דוכט זיך, אַז ער הײסט גאָר אין גאַנצן אַנדערש.
חײַציקל אַלײן, – האָט זיך אָפּגערופֿן שלומקע אַפּיקורס מיט אַ טרױם-פֿירנדיקער מינע, – דאָס איז אַ העלד, אַ געראָי פֿון אײַזיק- מאיר דיקס מעשׂה.

די ייִדן און די ייִדענעס האָבן זיך איבערגעקוקט, און זײער איבערקוקן זיך האָט באַטײַט׃ ער רעדט פֿון היץ, צי ער איז סתּם אַ חסר-דעה, אָט דער ייִד.
װאָס קער זיך אָן אָט דער „געראָי“ פֿון אײַזיק-מאיר דיקס מעשׂה מיט לײבוש קאָמינסקיס טאָכטער און מיט דעם שידוך, װאָס רב לײַבוש װיל יאָ און זײַן בת-יחידה װיל נישט, און ס'איז איר ליבערשט צו גײן אין קבֿר אַרײַן, אײדער צו דער חופּה?
דער „אַפּיקורס“ האָט, װײַזט אױס, פֿאַרשטאַנען דאָס איבערװינקען זיך און ער האָט נישט קײן סך געברײַעט און אָנגעהױבן צו דערצײלן די מעשׂה מיט דעם נגיד, רב שמערל שיפּער, און זײַן תּכשיט חײַציקל.
ער האָט די מעשׂה געדענקט כּמעט װאָרט בײַ װאָרט און װאָלט זי זיכער דערצײלט פֿון אָנהײב ביזן סוף, װען ס'װאָלט זיך נישט דערהערט אַ מוראדיקער קװיטש, אַ שאַרף געװײן און דאָס געשרײ פֿון רב לײבוש קאָמינסקי׃ „אַ דאָקטאָר!
אַ דאָקטאָר!“
גרשון דער משרת איז אַרױסגעלאָפֿן פֿײַל- אױס- בױגן, זיך דורכגעשלאָגן מיט די עלנבױגנס דורך די רעדעלעך ייִדן און ייִדענעס, װאָס זענען געשטאַנען פֿאַרן הױז.
משמעות, אַז די בת- יחידה האָט װידער געחלשט און נאָר אײן גאָט װײסט, װי די מעשׂה װעט זיך ענדיקן.
די מעשׂה װעט זיך ענדיקן – האָט זיך אָפּגערופֿן בערל מלמד – מיט דעם, װאָס רב לײבוש װעט אױספֿירן זײַנס, און די חתונה װעט זײַן, װי גאָט האָט געבאָטן און – פּטור.
פֿון װען אָן זענט איר עס אַזאַ חכם, רב בער? –
האָט זיך געהיצט דער „אַפּיקורס”. –
לױט מען שמועסט, זענען מלמדים דװקא נישט פֿון די גאָר גרױסע חכמים.
און אַז איר װילט אײַך איבערצײַגן אױף קלאָר, גײט אַהײם און לײענט אײַך דורך דיקס „מעשׂה װעגן דעם מלמד ר' חײַקל יענטעס פֿון דער שטאָט פּינסק, װאָס איז געשװוּמען קײן אַמעריקע“, און ס'װעט אײַך ליכטיק װערן אין די אױגן.
אַ װאָרט פֿאַר אַ װאָרט, דער מלמד מיטן „אַפּיקורס“ האָבן זיך געהיצט.
דער מלמד האָט געשאָטן מיט פּסוקים און דער
„אַפּיקורס“ מיט גלײַכװערטלעך און מיט טײַטשעשע װערטער, װאָס ער האָט זיך אױסגעלערנט פֿון דיקס מעשׂה-ביכלעך.
װער װײסט מיט װאָס די מלחמה װאָלט זיך געענדיקט.
נאָר גראָד אין דער רגע, װען ס'האָט שױן געהאַלטן בײַ פּעטש, איז פֿאַרן הױז פֿאַרפֿאָרן אַ קאַרעטע און דער קריסטלעכער דאָקטאָר, אין אַ לאַנגן, שװאַרצן האַבעליאַק, איז אַרײַנגעגאַנגען צו רב לײבוש קאַמינסקי אױף אַ װיזיט.
װאָס קומט דאָ פֿאָר? –
האָט פּלוצעם אַ פֿרעג-געטאָן אײַזיק מאיר דיק, װאָס איז גראָד פֿאַרבײַגעגאַנגען און געזען דאָס געזעמעל מיט ייִדן און ייִדענעס.
געפֿרעגט האָט ער אײנעם, נאָר אָנגעהױבן צו דערצײלן האָבן עטלעכע מיט אַ מאָל.
יעדער האָט עפּעס געװוּסט, װאָס דער צװײטער האָט אָפּגעלײקנט, באַװיזן, אַז ס'איז פּונקט קאַפּױר.
איז דוכט זיך גוט, קומט דער דריטער און זאָגט, אַז ער קאָן באַװײַזן מיט עדות, אַז ס'איז גאָר אַנדערש, װי יענע בײדע האָבן געזאָגט.
דיק איז געשטאַנען און האָט זיך צוגעהערט מיט גרױס אינטערעס.
ער איז געניטער.
ער קען זײַנע ייִדן און װײסט, אַז אױב ער װיל עפּעס געװיר װערן, מוז ער אַלע לאָזן אױסרעדן, אױסטײַטשן, דרײען מיט די פֿינגער, און דערנאָך פֿון הונדערט װערטער אױפֿכאַפּן אײנס, אָבער אַ װיכטיקס.
יעדעס װאָרט איז אַ שליסל צו עפּעס, אָבער נישט יעדער שליסל פּאַסט זיך צו יעדן שלאָס.
מען דאַרף געפֿינען דאָס פּאַסיקע װאָרט, װאָס זאָל קלאָר מאַכן דעם ענין... און ס'האָט נישט געדױערט קײן סך און ס'איז פֿאַר אים אַלץ געלעגן אױף דער האַנט.
קלאָר ביז צום װײטיק.
פֿאַראַן נאָך אַ סך טונקעלע װינקלען אין ייִדישן לעבן װאָס נױטיקן זיך אין אַ תּיקון.
אײַנרעדענישן און אָבערגלױבענישן פֿלאַטערן אַרום װי פֿלעדערמײַז און פֿילן זיך הײמיש אױף דער ייִדישער גאַס.
ער דערמאָנט זיך דאָס טשעקאַװע באַגעגעניש פֿון צוריק מיט עטלעכע װאָכן.
ער איז אַהײמגעגאַנגען שפּעט בײַ נאַכט, און דורכגײענדיק דעם שולהױף האָט ער געזען, װי ישׂראליק דער יתום דרײט זיך אַרום אײנער אַלײן איבערן שולהױף, און ער, אײַזיק מאיר דיק, װאָלט געקאָנט שװערן אַז ער האָט געזען די
"זילבערנע לאַטע, װאָס די לבֿנה האָט מעשׂה-חוזק צוגעלײגט צו דעם יתומס הױקער.
מילא אַ יתום – האָט ער דענסטמאָל געטראַכט.
ס'מאַכן זיך אַזעלכע זאַכן.
טאַטע-מאַמע מוזן שטאַרבן.
אַזױ איז דער סדר- העולם.
אָבער צי יעדער יתום מוז זיך װאַלגערן אין שולהױף, דאָס איז שױן אַ קשיה.
און צו װאָס טױג דער הױקער, איך בעט אײַך?
כּדי די לבֿנה זאָל אױף אים לײגן איר חוזק-לאַטע?
אַזױ האָט דיק געטראַכט דענסטמאָל און דאָס אײגענע טראַכט ער איצט.
די חוזק-לאַטע אױפֿן ייִדישן הױקער ברענט און ייִדן פֿילן עס אַפֿילו נישט, זײ טראָגן דעם הױקער מיט גדלות װי אַן אמתן יחוס-בריװ.
דער עולם איז זיך צוביסלעך פֿונאַנדערגעגאַנגען.
יעדער אין זײַן װעג.
און אײַזיק-מאיר דיק האָט זיך אױך דערמאָנט, אַז אײגנטלעך האָט ער שױן פֿון לאַנג באַדאַרפֿט צו זײַן אין ראָמס דרוקערײַ.
ערשטנס, האָט ער מיט זיך אַ שפּאָגל נײַע מעשׂה „דער װײַבערישער סוד“.
דער עולם װעט פֿון דער מעשׂה גאָר אָנקװעלן.
און צװײטנס, צװײטנס װיל ער איבערשמועסן מיט איר, דער דרוקערין, דבֿורהקע, איר געבן צו פֿאַרשטײן אַז צװײ רובל פֿאַר אַ מעשׂה-ביכל איז צו װײניק. –
ס'טײַטש, װעט ער איר זאָגן, – דבֿורהקע, זאָלט איר מיר געזונט זײַן, מײַנע מעשׂה-ביכלעך לײענט מען, קײן עין- הרע, געשמאַק.
מען רײַסט די קלײנע ביכעלעך פֿון אמ""ד ממש פֿון די הענט, און פֿאַר װאָס זשע זאָל טאַקע דער מחבר נישט האָבן כאָטש דרײַ רובל פֿאַר אַ מעשׂה?
און אײַזיק מאיר דיק זעט שױן אין דמיון, װי די דאָזיקע ברײטע ייִדענע, מיט די קלוגע, שװאַרצע אױגן, ראַנגלט זיך מיט אים, װיל נישט אײַנגײן אױף זײַנע תּבֿיעות, אָבער ס'װעט איר העלפֿן, װי אַ טױטן באַנקעס.
װאַרום װאָס, אַ שטײגער, קאָן זי טאָן?
אױפֿהערן דרוקן דיקס מעשׂיות?
גײט שױן גײט.
ייִדישע װײַבער װעלן האָבן פֿאַרשטערטע שבתים און דבֿורהקע װעט אָנװערן אַ נישקשהדיקן פּדיון, װאָס בײדע זאַכן – אַזױ טראַכט אײַזיק מאיר דיק, – קאָנען נישט געמאָלט זײַן.
סײַדן ס'װעט זײַן באַשערט אַן אומגליק ר""ל.
דער שװאַרצער דאָקטאָר אין דער קאַרעטע איז פֿאַרבײַגעפֿאָרן.
דיק האָט אים באַמערקט און ער האָט זיך דערמאָנט אין דעם,"
װאָס די ייִדן האָבן אים דערצײלט װעגן לײבוש קאַמינסקי און זײַן טאָכטער.
ס'איז נישט די ערשטע און נישט די לעצטע טראַגעדיע אין ייִדישן פֿאַמיליע-לעבן.
אַ סך מאָל ענדיקט זיך אַזאַ סכסוך מיטן נצחון פֿון טאַטע-מאַמע, אָבער אין דעם פֿאַל איז פֿאַראַן די סכּנה, אַז אױב ר' לײבוש קאַמינסקי װעט נישט נאָכגעבן, זאָל דאָס יונגע מײדל גײן פֿון דער װעלט.
דאָס חלשן אַלע װײַלע און דאָס מוזן אָנקומען אַלע מאָל צום דאָקטאָר, װײַזן באַשײַמפּערלעך אַז ס'קאָן זיך, חלילה, אױסלאָזן זײער, זײער שלעכט.
די פֿאַנטאַזיע פֿון דעם פֿופֿציק-יאָריקן מעשׂה-שרײַבער האָט אָנגעהױבן צו שפּילן.
ער האָט בפֿירוש געפֿילט, װי עס פּיקט זיך אױס אַ נײַע מעשׂה, אַ מעשׂה, גענומען פֿונעם לעבן. „
אַ מעשׂה שהיה, װאָס האָט פּאַסירט אין דער שטאָט אילון.
פֿון דער מעשׂה קאָן אַ יעדער זען, סאַראַ אומגליק ס'איז אַ מאָל געשען מיט דער בת-יחידה פֿון רב לײבוש קאַמינסקי, װאָס װאַר װוּנדער-שײן“.
אַזױ טראַכטנדיק און קלערנדיק, איז ער צוגעקומען צו ראָמס דרוקערײַ.
ער האָט איבערגעגעבן זײַן מאַנוסקריפּט און פֿאַרפֿירט אַ שמועס װעגן דעם און יענעם, ביז ער איז צוגעקומען צו דעם ענין, װאָס האָט אים געקװעטשט, נעמלעך, אַז ער װיל פֿון הײַנט אָן פֿאַר אַ מעשׂה-ביכל דרײַ רובל, און נישט װי ביז איצטער צװײ. –
כ'לעבן, – האָט ער געטענהט, – ס'איז נישט קײן יושר, אַ מחבר מוז אױך לעבן, בפֿרט, אַז מײַנע מעשׂה-ביכלעך שלינגט מען, װי האָלעשקעס... דבֿורהקע די דרוקערקע האָט אױפֿגעעפֿנט מױל און אױערן׃ ס'טײַץ, – האָט זי געטענהט, – װאָש רעדט איר, ר' אײַזיק מאיר?
צװײ רובל זענען שױן אױך צו פֿיל.
װער האָט עס געהערט אַזױנס׃ דרײַ רובל פֿאַר אַ מעשׂה-ביכל?
גײט סױן גײט.
איר טרײַבט קאַטאָװעס.
ס'האָט איר אָבער גאָרנישט געהאָלפֿן.
אײַזיק מאיר דיק האָט זיך אײַנגעשפּאַרט און האָט אױסגעפֿירט זײַנס.
זײַנע מעשׂה-ביכלעך האָבן שױן אַ שם.
זײ זענען אי אינטערעסאַנט, אי באַלערנדיק, מיט קאַטאָװעסלעך און מיט ערנסט.
מען קאָן זײ אי לײענען, אי
"לערנען פֿון זײ.
לעצטנס האָט ער אָנגעהױבן צו שרײַבן מיט אַ סך טײַטשישע װערטער מיט דער כּװנה, אַז זײַן „טײַערע לעזערין“ זאָל זיך אױסלערנען אַ ביסעלע „טײַץ“.
די דרוקערקע האָט אים פֿאַר דעם נײַעם מעשׂה-ביכל באַצאָלט גאַנצע דרײַ רובל.
אַ שטיק געזונט האָט עס איר געקאָסט, אָבער זי האָט באַצאָלט, און אײַזיק-מאיר איז אַרױסגעגאַנגען האָפֿערדיק, צופֿרידן פֿון דעם נצחון.
איצט װעט ער, װי דער שטײגער, יעדע װאָך אָדער צװײ צושטעלן אַ נײַע מעשׂה און באַקומען מיט אַ רובל מער.
פֿאַרבײַגײענדיק אױף צוריק ר' לײבוש קאַמינסקיס הױז, איז ער שטײן געבליבן, זיך אַ װײַלע צוגעהערט, אָבער ער האָט גאָרנישט געהערט, ס'איז שױן געװען שטיל, גלײַך גאָרנישט געשען, אפֿשר, – האָט ער אַ טראַכט געטאָן, – איז די טאָכטער שױן מסכּים צום שידוך און די חתונה װעט טאַקע זײַן מאָרגן, איבערמאָרגן, װי טאַטע-מאַמע װילן. „
װי אַזױ ס'זאָל נישט זײַן, – האָט ער באַשלאָסן, – אין דער מעשׂה, װאָס איך װעל איצט שרײַבן, װעל איך זײ געבן אַ גאָב, אָט די דאָזיקע טאַטעס און מאַמעס.
און די טאָכטער, די בת-יחידה, װעט אין מײַן מעשׂה חתונה האָבן דװקא מיט דעם, װאָס איר האַרץ באַגערט“.
ער האָט הנאה געהאַט פֿון דעם שפּיצל, װאָס ער גרײט זיך אָפּצוטאָן אין זײַן נײַער מעשׂה און מיט אײַליקע טריט איז ער אַהײמגעגאַנגען, כּדי זיך צו זעצן שרײַבן.... [""נאָענטע געשטאַלטן,"" שריפֿטן אין פּראָזע, תל- אביב: י-.
ל.
פּרץ פֿאַרלאַג, '.["

, זז' 51-46 באַאַרבעט און צוגעגרייט פֿון איציק גאָלדענבערג, רפֿאל פֿינקל, לעאָנאַרד פּראַגער, און אַבֿרהם בֿרוך בערקאָוויץ
אַקעגן דעם, װאָס איר זאָגט: הײַנטיקע קינדער.
קינדער האָב איך, װי איר זעט מיך אַ ייִדן, דװקא װױלע, גאַנץ גוטע קעפּלעך, שײנע, נאָר קײן נחת פֿון זײ האָבן איז מיר, אַ פּנים, נישט באַשערט.
עפּעס האָב איך פֿון זײ אַ פֿאַרשטערטן לעבן!
און פֿרעגט: פֿאַר װאָס?
פֿאַר װען?
װער װאָלט זיך דאָס אַ מאָל גאָר געקענט פֿאָרשטעלן װאָס פֿאַר אַ צרות הײַנטיקע עלטערן װעלן דאָס אַ ביסל אױסשטײן פֿון קינדער; דאָס הײסט צרות פֿון קינדער איז אַ מאָל אױך געװען גענוג; צער-גדול-בנים האָבן עלטערן אױך גענוג געהאַט, אָבער צי פֿון אַזעלכע נאַרישקײטן, צי פֿון אַזעלכע משוגעתן האָט מען געליטן?
דאַכט זיך, װאָס?
קײן גראָבע יונגען זײַנען מײַנע קינדער ניט, קײן עזות-פּנימער אױך ניט; דװקא אײדעלע, מיט גוטע כאַראַקטאָרן; און זאָגן, גרױסן אומכּבֿוד חס-ושלום, האָב איך פֿון זײ אױך ניט.
נאָר װעמען אַ שטײגער, װאָלט דאָס אַרן, אַז אָט די אײגענע קינדער טאַקע װאָלטן געװען שטיקלעך מענטשן, מיט אַ שם, מיט אַ נאָמען, מיט... מיט... מיט אַ שטאַט?!
טאַקע געבילדעט און טאַקע אַ קענער און דערצו נאָך אַ מענטש!
איז דאָך דאָס ערשטע אַ קרן!
װי שײן און פֿײַן דאָס װאָלט געװען... איך רײד שױן ניט פֿון פֿרומקײט; װער זוכט הײַנט, ברוך-השם, פֿרומקײט?
נור זײַט – האָב אײַך אַ קאַדיק! –
מענטשן מיט לײַטן גלײַך!
פֿירט כאָטש אַ שטיקל שטאַט – אַזױ װױל און אַזױ גוט װאָלט אײַך געװען, און מיר אױך!
נײן, באַדאַרף דיר גאָר אױפֿשטײן אַ נײַער דור, מיט קענטשאַפֿט, מיט ביכלעך, מיט חבֿרות, מיט סאָבראַניעס, מיט די
אַלע אומגעלומפּערטע נעמען, און דער שװאַרצער יאָר װײסט זײ דאָרטן װאָס נאָך.
און עס װאַקסט אױס אַ דור פֿון משוגעים, מיט קרומע קעפּ מיט צעדרײטע מוחות און מײַנע קינדער אױך בתוכם!...
אַכט קינדער האָב איך, זאָלן געזונט זײַן – פֿינף זין און דרײַ טעכטער, און אַלע האַלטן אין אײן בילדן זיך; אַלע האַװען אױף װאָס די װעלט שטײט; טאָג װי נאַכט זענען אַלע פֿאַרנומען, צעטראָגן; אַלע זענען אײַנגעשריבן אין חבֿרות, און יעדער האָט זיך זײַן נאָמען.
איר קענט בײַ מיר געפֿינען פֿון אַלערלײ סאָרטן, דהײנו: אַ טאָכטער אַ צאָנדאָקטאָרקע, אַ זון אַ צער–בעלי– חײמניק, הײַנט אַ דאַנטיסט, אַ ציציליסט, אַ ציוניסט און אַ גימנאַזיסט און אַנאַרכיסט אונ... אונ... בײַ מיר גײט אַװעק צװײ געבעק ברױט אַ װאָך!
איך זאָג אײַך, אַז איך לעב פֿון זײ ניט, ממש איך לעב ניט!
אַ נאַרישקײט גאָר!
שלאָפֿן אַפֿילו לאָזט מען מיך אױך ניט.
איך געדענק שױן ניט די צײַט, װאָס איך זאָל אָפּשלאָפֿן אַ נאַכט װי געהעריק איז.
נאַכט אין נאַכט רק מען קלאַפּט, קלאַפּ-קלאַפּ דאָ דער, דאָ יענער – מיט אַן אױג ניט צוצומאַכן.
אָקאָרשט דו לײגסט זיך װערסט אַנטדרעמלט – אַהאַ, מען קלאַפּט.
װער איז?
מײַן טאָכטער זאָל געזונט זײַן; אַ מאָדע געמאַכט זיך – אומשלעפּן זיך ביז האַלבע נאַכט דערנאָך קלאַפּן.
מײַן אַלטע װי איר זעט, איז גאָר קײן גבֿרת ניט נאָר אַ שװאַכע ייִדענע – קריכט זי שױן נעבעך, אַ באָרװעסע עפֿענען דער טאָכטערל די טיר און פֿאַרהוסט זיך אױף דרײַ זײגערנע שעה.
מײַן טאָכטער קומט אַרײַן און בלאָזט זיך נאָך, זי איז נאָך ברוגז, באשר די װעטשערע איז איר קאַלט.
אין אַ װײַלע אַרום – מען קלאַפּט װײַטער.
איך האָב שױן פּשוט רחמנות אױף מײַן אַלטער און קריך אַלײן עפֿענען די טיר.
װער איז?
מײַן עלטערער זון איז געקומען, שדים װײסן פֿון װאַנען, פֿון אַ סאָבראַניע מסתּמא ערגעץ.
איך קריך צוריק אין בעט; קױם דערװאַרעמט זיך אַ ביסל אונטערן קאָלדרע – אַהאַ מען קלאַפּט װײַטער: מײַן צער-בעלי-חײמניק גײט.
און דו, טאַטע, קריך, עפֿענען זײ יעדער רגע.
און אַזױ צערודערן זײ מיר דעם גאַנצן שלאָף.
איך שלאָף שױן ניט ביז טאָג.

און אַ גאַנצן טאָג בין איך װי אַ דערשלאָגענער: אַ קלײניקײט, אַ מענטש דערשלאָפֿט ניט!
מײנט איר, שױן דאָס גאָר?
נאָך ניט גענוג.
באַדאַרף איך זײַן תּמיד אין אײן שרעק, אין אײן פּחד.
זינט עס איז בײַ מיר, ניט הײַנט געדאַכט, געװען דער אָביסק, לעב איך ניט.
שטענדיק איז מיר דאָס האַרץ װוּ אונטערן אײַז.
אַ װערטעלע צו זאָגן: אין מיטן נאַכט גײען דיר אָן אַ פֿולע שטוב מיט זשאַנדאַרן, מיט סאָלדאַטן, מיט פּאָליצײ און מען קערט איבער די שטוב כּפֿתּור-ופֿרח, מיטן קאָפּ אַראָפּ, מיט די פֿיס אַרױף!
איך שטײ אין אײן שרעק, עס קלאַפּט מיר אַ צאָן אָן צאָן.
איך װײס?
אפֿשר עמעצער עפּעס אונטערגעװאָרפֿן?
אַ גניבֿה?
אַ בילבול?
אַ קאַשע אױף אַ מעשׂה!
איבערגעריִעט האָט מען יעדער װינקעלע, אױסגעזוכט, װוּ עס איז נאָר פֿאַראַן אַ פֿאַרבאָרגענער ערטעלע; די פּאָדלאָגע געריסן, די װענט געדראַפּעט, אַלע ספֿרים פֿון שטוב, אַלע קינדערשע ביכלעך, אַלץ איבערגעזען פֿון דער אַלטער כּתובֿה ביז דער מזוזה – אַלץ איבערגעקוקט.
שײַך צו זאָגן, זינט איך לעב, זינט איך שטײ אױף מײַנע פֿיס, האָב איך אַזאַ שרעק ניט געהאַט!
די אַלטע מײַנע איז שיִער אין חלשות ניט געפֿאַלן; די קינדער אַלע – טױטע, אָן אַ טראָפּן בלוט, ממש געשטאָרבענע מענטשן אַלע... און װאָס האָט מען געזוכט?
עפּעס ביכלעך, װײס איך זײער, עפּעס זאַפּרעשטשאָנע אַזױנע װאָס מען רעדט דאָרט על ד' ועל משיחו ועל ננתּקה אין אײנעם!
נו, פֿרעג איך אײַך, באַדאַרף איך עס האָבן אױף דער עלטער אַזעלכע געשעפֿטן אױף זיך?
דאַרף איך דאָס האָבן אַזעלכענע פּעקלעך?
דאַרף איך דאָס האָבן, אַז אין זינען זאָל מיר ליגן דער שװאַרצער יאָר, װײס איך?
אַז אַלע װײַלע פֿון יעדן שאָרך בײַ נאַכט זאָל מיר די דמים אײַנפֿאַלן?
קאַרג האָב איך אָן דעם?
קאַרג פּעקלעך און קאָפּ-דרײעניש האָב איך אַחוץ דעם?
דאַרף איך גאָר האָבן אױף זיך צרות װאָס מײַנע אָבֿות-אַבֿותינו האָבן דערפֿון ניט געװוּסט.
און פֿרעג: פֿאַר װאָס?
פֿאַר װען?
באַשר מײַן טאָכטער מישט זיך אין אַלע נאַרישקײטן, באַשר מײַן זון װיל מאַכן אַ טאָלק.
נײַע פּאָראַדקעס װיל ער אײַנפֿירן.
עס געפֿעלט אים ניט – זאָגט ער – דער פּאַריאַדאָק!
גװאַלד – שרײַ איך – בהמות זענט איר!
װאָס טוט איר װאָס?
װער הײסט אײַך מישן אין פֿרעמדע עסקים און שטעלן דאָס לעבן אין קאָן?
װער הײסט אײַך קריכן, װוּ מען דאַרף ניט, אין סכּנת-נפֿשות?!
װאָס דרײט איר אַ מוח?

איר לעבט אַלײן ניט און לאָזט דעם אַנדערן ניט לעבן.
איר רוט אַלײן ניט און לאָזט דעם אַנדערן ניט רוען!
מילא!
טענה איך – דאָס, װאָס איר זאָגט אַז בײַ טאָג דאַרף מען שלאָפֿן און בײַ נאַכט דאַרף מען אַרומלױפֿן, האַװען משוגענערװײַז – מהיכא-תּיתי.
אפֿשר זענט איר גערעכט, אפֿשר איז הײַנט אַ נײַע װעלט געװאָרן, ניט װי אַ מאָל פֿלעגט מען בײַ נאַכט שלאָפֿן און בײַ טאָג עפּעס טאָן... אָבער װאָס בין איך שולדיק?
װאָס לאָזט איר מיר ניט שלאָפֿן?
װאָס לאָזט איר מיר ניט לעבן אױף דער װעלט?
װאָס מוטשעט איר מיך נאַכט אין נאַכט?
קאַרג האָב איך אַ גאַנצן טאָג האַרצװײטאָג און קאָפּ-דרײעניש ביז איך אַרבעט אױס די הוצאה?!
אַזאַ הוצאה!
קריעה רײַס איך פֿון אײַערט װעגן!
די מאַמע – קױם װאָס זי לעבט, אַ שװאַכע, אַ קראַנקע און קומט די נאַכט, לאָזט מען מיט אַן אױג ניט צומאַכן.
רוצחים, גזלנים זענט איר!
איר טוט – זאָגט איר – פֿאַרן כּלל טוט איר?!
איר װילט די װעלט גליקלעך מאַכן?
צער-בעלי-חיימניקעס זענט איר?
אױף דער קאַץ האָט איר רחמנות – און אױף דעם אַלטן טאַטן און אַ קראַנקער מאַמע האָט איר קײן רחמנות ניט!
אַ יושר איז דאָס?
אָט דאָס הײסט בײַ אײַך „סאָװעשץ“?
הײַנטיקער „זאַװעשץ“!
נור גײ שרײַ חי-וקים!
טענה מיט זײ, רײד מיט זײ, אַז גערעכט זענען זײ און דער משוגענער בלײַב איךְ... די עלטערע טאָכטער מײַנע האָט אױסגעשטודירט צײנדאָקטאָרקע.
נו, מהיכא-תּיתי, זײער פֿײַן, אַ גאַנץ אײדעלע מלאָכה און אַ פֿײַנע פּרנסה.
דאַכט זיך, אַז דאָס איז עפּעס אַן ענין.
װי זאָגט איר – מעשׂה-דאָקטאָר!
געװיס קאָנט איר זיך פֿאָרשטעלן װאָס איר שטודירן האָט מיר אָפּגעקאָסט: לערער, ביכער, פּאַפּיר; זיבן רובל אַ חודש געצאָלט דעם דאַנטיסט דרײַ יאָר נאָך אַנאַנד, דערנאָך די עקזאַמענס – דאָ דאָ, דאָ דאָרטן, דאָ שיק איך געלט אין דער שטאָט דאָ שיק איך געלט אין יענער שטאָט.
הײַנט די דאָקומענטן מיט די אינסטרומענטן מיט געצײַג אַלערלײ.
הכּלל, עס האָט מיר אָפּגעקאָסט גאַנץ גענוג.
נור כ'מײן, װעלכער טאַטע איז זיך ניט מפֿקיר פֿון קינדערסװעגן אַבי ברענגען זײ צו אַ שטיקעלע תּכלית.
אַ קשיא אױף אַ מעשׂה; אפֿשר איז אַ סבֿרא, אַז מײַן טאָכטער זאָל טאַקע עפּעס אָנהײבן פֿאַרדינען, אָנקלײַבן אַ ביסל נדן, אַ כּלה װערן, חתונה האָבן, און, פֿאַרשטײט איר מיך, ברוך שפּטרַני, אַראָפּ אַ באַרג פֿון די פּלײצעס.
הכּלל, אױסגעשטודירט!
געקומען צו פֿאָרן אַ גאַנצע דאָקטאָרקע מיט אַ דיפּלאָם, מיט אַן אַטעסטאַט, מיט אַל דאָס גוטס.
באַדאַרף
מען דאָך עפֿענען, הײסט דאָס אַ קאַבינעט, מיט מאַשינעס אַזעלכע, מיט אַ שטול עפּעס אַן אומגעלומפּערטן, מיט אַ ביסל כּלי-בית, מיט אַ טאַבליצע צום גאַס, װי געהעריק איז.
לאָז איך איר מסתּמא אָפּ די בעסטע צװײ חדרים: די שאַלקע מיט דער קאַמער, און אַלײן מיט דעם געזינדל פֿאַרשטעק איך זיך ערגעץ אין אַ װינקל הינטערן „טשולאַנטשיק„ און איך זינדיק גאָרניט.
ס'איז מיר גאַנץ גוט; אַבי דערלעבט פֿון אַ קינד אַ שטיקעלע נחת, אַ פֿאַרדינערין אַ טאָכטער!
און אַלײן כאַפּ איך צײַטנװײַז אַ קוק דורכן שפּעלטל פֿון טשולאַנטשיק אין מײַן טאָכטערס חדר אַרײַן, – װאָס טוט זיך דאָרטן?
אפֿשר װײַזט זיך אין אַ נאָװינע אַ גילדן לײזונג, אפֿשר װעל איך דערזען אַ מטבע אין די אױגן.
נור עפּעס שטיל, גאָר אױסגעפֿרױרן דער מין פֿון חולים און פֿאַרטיק!
זעט איר, אַזױ געסט זענען מיר, ברוך-השם גאָר ניט זשעדנע, אַלע װײַלע קומען מיר אָן חבֿרות פֿון יונג-לײַטלעך, בחורים און מײדלעך פֿון אַלע סאָרטן: מיט ברילן און אָן ברילן, מיט לאַנגע האָר און קורצע האָר, מיט רױטע העמדלעך און בלױע העמדלעך, מיט קרומע בוזעמס און גלײַכע בוזעמס און ביכלעך – לרובֿ!
מען לײענט ביכלעך, מיט חילופֿט ביכלעך, מען בלעטערט ביכלעך, אַ שלל ביכלעך!
הײַנט זינגט מען דיר לידער מיט אַלערלײ „פּיעסנעס“.
מען קריגט זיך און מען רײַסט זיך עס איז אַ גערודער און אַ הו-האַ, אַז הימל עפֿן זיך!
דער שרײַט: װינאָקראַט!
שרײַט דער אַנדערער: ציוניסט!
שרײַט אַ דריטער: גראַף טאָלסטױ!
אַ פֿערטער: שלאַבאָדאַ מיט קאַמף!
קאַמף מיט שלאַבאָדאַ!
און אַזױ כּסדר: גאָרקע.
ניצשע.
ציציניזם, ספּענצעריזם, איזם, פּיזם – דער שװאַרצער יאָר װײסט זײ דאָרטן, װאָס פֿאַר אָנגעדראָלענע, אָנגעשװאָלענע װערטער אַזעלכע, װאָס איז גאָר קײן סבֿרא ניט צו געדענקען.
און דער עולם האַלט אין אײן קריגן זיך, ס'איז אַ גערודער אַ האַמפּערײַ, פּונקט װי מען װאָלט װעלן אײנער דעם אַנדערן אַ יורד-לחייו זײַן, אָדער מען װאָלט װעלן אײנער בײַם אַנדערן צונעמען די פּרנסה.
און װאָס װילן זײ, װאָס קען מען זיך דאָרטן ניט צעטײלן – פֿרעגט מיך בחרם... צום סוף, אַז מען האָרעװעט זיך גאַנץ גוט אָן, אַז אין די העלדזער װערט טרוקן און די צינגער װערן װי קלעצער הײבט זיך ערשט אָן אַ סדרה: סאַמאָװאַר.
מען שטעלט דעם סאַמאָװאַר (טײ און צוקער גײט דאָך בײַ מיר פֿון שטוב ניט אַרױס) מײַן טאָכטער, די
בעלת-צדקה טראָגט אַרױף דעם לאַבן ברױט, און כּהרף-עיִן װערט פֿון אים אַן אָקרײַעץ; דער אָקרײַעץ װערט אױך נעלם און דער עולם אַרבעט װי נאָך אַ תּענית.
טײ טרינקט מען דװקא זיסע.
עס פֿעלט אױס גלעזער איז אױך קײן גרױסע סכּנה ניט.
טרינקט דער פֿון גלאָז, און דער פֿון טעצל.
אַן אַנדער מאָל טרינקען צװײ אין אײן גלאָז: דער אַ זופּ און דער אַ זופּ; און אַז עס טרעפֿט שױן גאָר אַ גרױסער דוחק אױף גלעזער, טרינקט מען פֿון דער בלעכענער קװאָרט.
דער אַפּעטיט איז גרױס און מען קלײַבט ניט איבער!
און איך קוק מיר אין שפּעלטל פֿון טשולאַנטשיק אױף דעם גאַנצן פּעקל האָלאָדריגעס און טראַכט זיך מיר: רבונו- של-עולם, אַ נײַע װעלט געװאָרן!
אַ װעלט פֿון חכמה, אַ װעלט פֿון בילדונג, אַ װעלט פֿון קענער, פֿון ביכלעך, סאָבראַניעס, עקזאַמענס אונ... אונ... בײַ מיר גײט אַװעק צװײ געבעק ברױט אַ װאָך!...

אין אונדזער שטוב האָט מען אַלע מאָל גערעדט װעגן דיבוקים, גלגולים, הײַזער װוּ ס'האָבן אַרומגעשטיפֿט לצים, קעלערס װוּ ס'האָבן זיך אױפֿגעהאַלטן נישט-גוטע.
דער טאַטע האָט גערעדט דערפֿון, ערשטנס, צוליב דעם װאָס די זאַכן זענען אים אָנגעגאַנגען.
צװײטנס, דערפֿאַר װײַל אין דער גרױסער שטאָט װערן די קינדער קאַליע.
מ'גײט, מ'זעט, מ'לײענט פּסולע ביכער, און ס'שאַדט דעריבער נישט צו דערמאָנען אַז ס'זענען פֿאַראַן פֿאַרבאָרגענע כּוחות.
גראָד יענעם טאָג האָט דער טאַטע דערצײלט װעגן אַ מעשׂה װאָס װערט דערמאָנט אין ספֿר מנחת עני.
אױב איך האָב נישט קײן טעות, איז דער מחבר געװען ר' אליהו גרײַדיקער, אָדער אַן אַנדער גרײַדיקער רבֿ.
ס'איז געװען אַ מעשׂה מיט אַ מױד װאָס ס'זענען אין איר געזעסן פֿיר רוחות.
מ'האָט דורך איר בױך באַשײַמפּערלעך געזען װי די רוחות קריכן אַרום אין אינגעװײד, בלאָזן אָן דעם בױך, װאַנדערן פֿון אײן טײל בױך צום אַנדערן, רוקן זיך אַרײַן אין אַ פֿוס.
דער גרײַדיקער רבֿ האָט די רוחות אַרױסגעטריבן מיט שופֿר-בלאָזן, הײליקע שמות און רױכערן קרײַטעכצער.
װען דער טאַטע האָט גערעדט װעגן אַזױנע זאַכן, איז ער געװאָרן אין גאַנצן צעפֿלאַמט.
ער האָט געטענהט׃ איז דער גרײַדיקער רבֿ חלילה געװען אַ ליגנער?
זענען אַלע רבנים, צדיקים, גאונים ליגנערס, און די אַפּיקורסים זענען די אמת-זאָגער?
װײ געװאַלד, װי קאָן מען זײַן אַזױ פֿאַרבלענדט?
מיט אַ מאָל עפֿנט זיך די טיר און עס קומט אַרײַן אַ ייִדענע.
אין אַ קױבער האָט זי געטראָגן צװײ גענדז.
די ייִדענע האָט אױסגעזען
דערשראָקן.
דאָס שײטל אירס איז געװען צעשױבערט.
זי האָט געשמײכלט אַ דערשראָקענעם שמײכל.
דער טאַטע האָט נישט געקוקט אױף קײן װײַבער, אָבער די מאַמע און די קינדער האָבן גלײַך געזען אַז עפּעס איז די ייִדענע שטאַרק צעטומלט. –
װאָס איז? –
האָט דער טאַטע געפֿרעגט און זיך אומגעקערט צו דער ייִדענע מיטן רוקן, חלילה נישט אָנצוקוקן אַ נקבֿה. –
רבי, כ'האָב עפּעס אַן אױסטערלישע שאלה. –
װאָס איז עס?
אַ שאלת-נשים (אַ װײַבערשע שאלה)?
װען די ייִדענע װאָלט געזאָגט יאָ, װאָלט מען מיך גלײַך געװען אַרױסגעשיקט פֿון שטוב.
אָבער די ייִדענע האָט געענטפֿערט׃ – נײן, ס'איז אױף די גענדז. –
װאָס איז מיט די גענדז? –
רבי קרױן, מ'האָט די גענדז געשאָכטן.
כ'האָָב זײ אָפּגעשניטן די קעפּלעך.
כ'האָָב אַרױסגענומען די קישקעלעך, ס'לעבערל, ס'גאַנצע דרױב, אָבער די גענדז שרײַען עפּעס מיט אַזאַ יאָמערלעך קול – – – דערהערט אַזױנע דיבורים, איז דער טאַטע געװאָרן בלאַס.
אױף מיר איז אָנגעפֿאַלן אַ פּחד.
מײַן מוטער איז געװען אַ מתנגדישע טאָכטער און אַ סקעפּטיקערין פֿון דער נאַטור.
געשאָכטענע גענדז שרײַען נישט – האָט די מאַמע געזאָגט. – –
רביצין, איר'ט באַלד עפּעס הערן!
די ייִדענע האָט אַרױסגענומען אײן גאַנדז און אַװעקגעלײגט אױפֿן טיש.
דערנאָך האָט זי אַרױסגענומען די צװײטע גאַנדז.
די גענדז זענען געװען אָן קעפּ, אָן דעם אינגעװײד, טױטע גענדז װי אַלע טױטע.
אױף מײַן מוטערס פּנים האָט זיך באַװיזן אַ שמײכל. –
אָט די גענדז שרײַען?

– איר'ט באַלד עפּעס הערן!
די ייִדענע האָט גענומען אײן גאַנדז און געטאָן אַ װאָרף אױף דער אַנדערער.
אין דער רגע האָט זיך דערהערט אַ געשרײ.
עס איז נישט לײַכט צו שילדערן דאָס געשרײ.
ס'איז געװען אַ גאָדערן פֿון אַ גאַנדז, אָבער עפּעס מיט אַזאַ הױל קול, מיט אַזאַ כאָרכלעניש און רײַסעניש, אַז ס'איז מיר געװאָרן קאַלט אין אַלע אבֿרים.
איך האָב ממש געשפּירט װי די האָר פֿון די פּאות נעמען מיך שטעכן.
איך האָב געמאַכט אַ מינע װי אַרױסצולױפֿן פֿון שטוב.
אָבער װוּ זאָל איך לױפֿן?
פֿון שרעק איז מיר אַזש געװאָרן ענג אין האַלדז.
איך האָב אױך געטאָן אַ געשרײ און זיך אָנגעכאַפּט אין דער מאַמעס פּאָלע װי אַ קינד פֿון דרײַ יאָר.
דער טאַטע האָט פֿאַרגעסן אַז מען דאַרף זיך אָפּקערן פֿון אַ נקבֿה.
ער איז צוגעלאָפֿן צום טיש.
ער איז געװען נישט װײניקער דערשראָקן פֿון מיר.
די רױטע באָרד זײַנע האָט געציטערט.
אין די בלױע אױגן האָט זיך באַװיזן אַ געמיש פֿון מורא און נצחון.
ס'איז געװען פֿאַר'ן טאַטן װי אַ סימן אַז נישט בלױז צום גרײַדיקער רבֿ, נאָר אױך צו אים װערן צוגעשיקט צײכנס פֿון הימל, אָדער אפֿשר איז עס עס אַ צײכן פֿון דער סטרא-אחראַ, די שדים? ...
רביצין, װאָס זאָגט איר איצט? –
האָט די ייִדענע געפֿרעגט. –
מײַן מוטער האָט אױפֿגעהערט שמײכלען און איז אירע אױגן האָט זיך באַװיזן עפּעס אַזױנס װי אַ טרױער און אַ כּעס. –
כ'פֿאַרשטײ נישט װאָס דאָ טוט זיך! –
האָט זי געזאָגט מיט אַ סאָרט װידערװילן. –
רביצין, איר װילט הערן נאָך אַ מאָָל?
װידער האָט די ייִדינע געטאָן אַ װאָרף אײן גאַנדז אױף דער אַנדערער.
און װידער האָבן די גענדז אַרױסגעלאָזן אַן אומהײמלעך געשרײ, דאָס געשרײ פֿון בעלי-חײם װאָס דער חלף האָט זײ געטױט, אָבער עפּעס איז געבליבן אין זײ אַ כּוח און עפּעס האָבן זײ אַ חשבון מיט די לעבעדיקע און אַ עװלה.
ס'איז מיר געװאָרן קאַלט.
איך האָב געהאַט אַ געפֿיל װי עמיץ װאָלט מיר
דערלאַנגט אַ פֿלעם מיטן גאַנצן כּוח.
דעם טאַטנס קול איז געװאָרן הײזעריקלעך.
ס'האָבן זיך דערין געבראָכן טרערן. –
נו, איז דאָ אַ באַשעפֿער? –
האָט ער געפֿרעגט? –
רבי, װאָס טוט מען און װי גײט מען? –
האָט די ייִדענע גענומען רעדן מיט אַ זינגענדיק-יאָמערדיקן ניגון. –
װאָס איז מיר דאָ צו האַנט געקומען?
װײ און װינד צו מײַנע יאָרן!
װאָס זאָל איך טאָן מיט זײ?
אפֿשר גײן צו אַ רבין?
אפֿשר האָט מען נישט גוט געשאָכטן?
אפֿשר זאָל איך לאָזן איבערקוקן די מזוזה?
כ'האָב מורא מיט זײ אַהײמצוגײן!
כ'האָב געװאָלט זײ אײַנװײקן און כּשר מאַכן אױף שבת, און דאָ אַזאַ בראָך!
רבי הײליקער, װאָס טוט מען?
זענען זײ טרײף?
דאַרף מען זײ אַרױסװאַרפֿן?
אפֿשר פֿאַרקױפֿן אַ גױ?
מענטשן זאָגן, אַז מ'װעט זײ דאַרפֿן אײַנהילן אין תּכריכים און באַגראָבן אין אַ קבֿר.
כ'בין נעבעך אַן אָרעם מענטש.
צװײ גענדז!
ס'האָט מיך געקאָסט אַן אוצר! ...
דער טאַטע האָט נישט געװוּסט װאָס צו ענטפֿערן.
ער האָט געװאָרפֿן אַ קוק אױף דער ספֿרים-שאַנק.
אױב ערגעץ איז פֿאַראַן אַן ענטפֿער, איז ער דאָרט ... מיט אַ מאָל האָט ער געטאָן אַ בײזן בליק אױף דער מאַמען׃ – װאָס זאָגסטו איצט, האַ?
מײַן מוטערס פּנים איז געװאָרן אַלץ רוגזהדיקער, שמעלער, שאַרפֿער.
אַ צאָרן האָט זיך באַװיזן אין אירע אױגן און עפּעס אַזױנס װי אַ בושה. –
כ'װאָלט געװאָלט הערן נאָך אַ מאָל! –
האָט זי האַלב-געבעטן, האַלב-געהײסן.
די ייִדענע האָט צום דריטן מאָל געטאָן א װַאָרף די גענדז און דאָס געשרײ האָט זיך דערהערט צום דריטן מאָל.
ס'איז מיר אײנגעפֿאַלן אַז אַזאַ קול מוז האָבן אַן עגלה ערופֿה ... – נו-נו- נו, מ'לײקנט.
ס'שטײט אַז די רשעים טוען ניש' קאַ' תּשובֿה אַפֿילו בײַם טױער פֿון גיהנום! –
האָט דער טאַטע גענומען רעדן. –
זײ זעען שױן מיט די אױגן, אָבער זײ לײקענען
אין בורא עולם ... מ'שלעפּט זײ אַרײַן אין שאול תּחתּית און זײ זאָגן אַן ס'איז אַ דרך-הטבע, אַ טראַף ... און ער האָט געטאָן אַ קוק אױף דער מאַמען װי צו זאָגן׃ דו ביזט געראָטן אין זײ ... אַ לאַנגע װײַל איז געװען שטיל.
דערנאָך האָט די ייִדענע געפֿרעגט׃ – נו, רביצין, כ'האָב מיר אױסגעטראַכט?
מיט אַ מאָל האָט די מאַמע געטאָן אַ לאַך, און געװען איז דאָס אַ לאַך װאָס האָט אַלעמען אױפֿגעטרײסלט.
איך האָב געװוּסט מיט אַ זעקסטן חוש, אַז די מאַמע גרײט זיך קאַליע צו מאַכן די מעכטיקע דראַמע װאָס שפּילט זיך דאָ אָפּ פֿאַר אונדזערע אױגן. –
די גערגעלעך האָט איר אַרױסגענומען? –
האָט מײַן מוטער געפֿרעגט. –
די גערגעלעך?
נײן. –
נעמט אַרױס די גערגעלעך – האָט די מאַמע געזאָגט – און זײ װעלן אױפֿהערן שרײַען.
דער טאַטע איז געװאָרן פֿײַער און פֿלאַם. –
װאָס עפּעס אַרױסנעמען?
װאָס האָט דאָס אַ שײכות מיט די גערגעלעך?
די מאַמע האָט אַ כאַפּ געטאָן אַ גאַנדז, אַרײַן מיט די דינע פֿינגער אין אינגעװײד און מיט דעם גאַנצן כּוח אַרױסגעשלעפּט דאָס רערל װאָס פֿירט פֿון האַלדז אַראָפּ צו די לונגלעך.
אױף לשון קודש הײסט דאָס דאָזיקע רערל די קנה.
דורך דאָרט אָטעמט דאָס באַשעפֿעניש און פֿון דאָרט קומט אױך די שטים.
באַלד האָט זי אַ כאַפּ געטאָן די צװײטע גאַנדז און אױך בײַ איר װי אַרױסגעריסן מיט גװאַלד דעם גאָרגל.
איך בין געשטאַנען אַ דערציטערטער, דערשטױנט פֿון מײַן מוטערס קוראַזש.
די הענט זענען איר געװאָרן פֿאַרבלוטיקט.
פֿון איר פּנים האָט אַראָפּגעקוקט דער
גרימצאָרן פֿון אַ ראַציאָנאַליסט, װאָס מען װיל אין מיטן העלן טאָג אים אָפּשרעקען מיט אַבראַקאַדאַבראַ און האָקוס פּאָקוס.
דעם טאַטנס פּנים איז געװאָרן װײַס, מילד, אומעטיק.
ער האָט געװוּסט װאָס דאָ געשעט׃ דער שׂכל, דער קאַלטער שׂכל, מאַכט צו נישט די אמונה, לאַכט זי אױס, מאַכט זי צו שאַנד און צו שפּאָט. –
איצט, זײַט מוחל, װאַרפֿט אײן גאַנדז אױֿף דער אַנדערער! –
האָט די מאַמע באַפֿױלן.
אַלץ האָט געהאָנגען אױף משקולת׃ אױב די גענדז װעלן װידער שרײַען, האָט מײַן מוטער געהאַט אַלץ פֿאַרשפּילט׃ איר גאַנצע מתנגדישע תּקיפֿות, איר גאַנצן סקעפּטיציזם, װאָס זי האָט געירשנט פֿון איר פֿאָטער דעם למדן, דעם מתנגד.
כאָטש איך בין געװען דערשראָקן, האָב איך געבעטן גאָט אַז די גענדז זאָלן יאָ שרײַען ... זײ זאָלן אַרױסלאָזן אַזאַ געשרײ, אַז מ'זאָל הערן אין גאַס און מ'זאָל זיך צוזאַמענלױפֿן ... אָבער װײ!
די גענדז האָבן געשװיגן, אַזױ געשװיגן װי עס קאָנען נאָר שװײַגן צװײ טױטע גענדז אָן גאָרגלען. –
ברענג מיר אַרײַן אַ האַנטוך – האָט די מאַמע געטאָן צו מיר אַ זאָג.
איך בין געלאָפֿן ברענגען דאָס האַנטוך.
טרערן זענען מיר געשטאַנען אין די אױגן.
די מאַמע האָט אָפּגעװישט די הענט אין האַנטוך װי אַ גרױסער כירורג נאָך אַ שװערער אָפּעראַציע. –
דאָס איז עס געװען! –
האָט די ייִדענע געזאָגט מיט נצחון. –
רבי, װאָס זאָגט איר? –
האָט די ייִדענע געפֿרעגט.
דער טאַטע האָט גענומען אונטערהוסטן, אונטערברומען.
ער האָט זיך גענומען פֿעכן מיטן קאַפּל.
כ'האָב נאָך קײן מאָל נישט געהערט אַזאַ זאַך! –
האָט ער געזאָגט. –
איך אױך נישט – האָט די ייִדענע נאָכגעזאָגט.

– איך אױך נישט – האָט די מאַמע זיך אָנגערופֿן. –
אָבער ס'איז אַלע מאָל דאָ אַ סיבה ... טױטע גענדז שרײַען נישט! –
מעג איך אַהײמגײן זײ כּשר מאַכן? –
האָט די ייִדענע געפֿרעגט. –
גײט אַהײם און קאָכט זײ אָפּ אָדער בראָט זײ אָפּ אױף שבת – האָט די מאַמע געפּסקנט די שאלה. –
האָט נישט קײן מורא, אין טאָפּ װעלן זײ נישט שרײַען. –
װאָס זאָגט איר, רבי? –
נו, ס'איז כּשר – האָט דער טאַטע געטאָן אַ מורמל.
ער איז װײַט נישט געװען זיכער.
אָבער טרײף מאַכן די גענדז האָט ער אױך נישט געקאָנט.
װײַל דער דין איז אױך אַ מתנגד ... די מאַמע איז צוריק אַרײַן אין קיך.
איך בין געבליבן מיטן טאַטן.
ער האָט מיט אַ מאָל גענומען רעדן צו מיר װי צו אַ דערװאַקסענעם. –
זי געראָט אַרײַן אין דײַן זײדן, דעם בילגאָרײער רבֿ.
ער איז טאַקע אַ גאון, אָבער אַ קאַלטער מתנגד ... מ'האָט מיך געװאָרנט אײדער כ'בין געװאָרן אַ חתן ... און דער טאַטע האָט געטאָן אַ מאַך מיט דער האַנט װי צו זאָגן׃ איצט קאָן מען דעם שידוך שױן נישט צוריקכאַפּן...
װען דער קלײנער שמעון איז געשטאָרבן האָבן זײַנע צװײ זין, – נאָטע און אַנשל – געשװאָרן בײַם קבֿר, אַז זײ װעלן דער מאַמע ניט פֿאַרגעסן, און זײ װעלן תּמיד אין פֿאָטער געדענקן אַזױ לאַנג װי זײ װעלן לעבן. –
דו זאָרג דיך ניט, טאַטע, האָט דער עלטערער נאָטע אַרײַנגעשריִען אין קבֿר אַרײַן, „װי װיל מײק אַרײנדזשמענטס פֿאַר דער מאַמען” – די שװעגערין, נאָטעס װײַב, האָט דאָס דערהערט איז זי געװאָרן מער דרײסט צום טױטן װי זי איז געװען ביז איצט, און זי האָט דערפֿאַר פֿון שװער פֿאַרלאַנגט: – איר זאָלט זיך לױפֿן און מיִען פֿאַר מײַן אײנציק קינד, אײַער אײניקל.
נאָר זי האָט נאָך ניט געדױזשעט אױסצורעדן דעם גאַנצן שפּרוך האָט איר שױן פֿאַרכאַפּט די צװײטע שװעגערין, אַנשלס װײַב. –
װאָס עפּעס פֿאַר איר אײנציק קינד אַלײן? –
פֿאַר אַלע זײַנע קינדער, פֿאַר אַלע זײַנע אײניקלעך זאָל ער זײַן אַ מליץ יושר. –
און ניט נאָר בלױז פֿאַר זײַנע קינדער אַלײן, נאָר פֿרעמדע קינדער אױך – פֿאַר די גאַנצע װעלט, פֿאַר אַלע יונגע לײַט, װאָס װעלן באַדאַרפֿן איצט אין פֿײַער גײן.
אױ, אױ, אַז מען זאָל זײ פֿאַרזען, אַז די קױל זאָל זײ מײַדן – איז אַ פֿרעמדע ייִדענע,
װעלכע האָט זיך פּונקט געפֿונען אױפֿן גוטן אָרט – צוגעקומען צום אָפֿענעם קבֿר און אַרײַנגעשריִען, װי זי װאָלט זיך געװאָלט באַנוצן מיט דער אומזיסטינע געלעגנהײט, װאָס דער קלײנער שמעון פּאַקט זיך אױף יענער װעלט, מיט אים אַ תּפֿילהלע מיטצוגעבן צו די איריקע... איך װײס ניט, אױב דער קלײנער שמעון װעט ריכטיק אױספֿירן די שליחות װאָס די לעבעדיקע האָבן אים בײַם לעצטן אָפּשײד פֿון זײ מיטגעגעבן.
נאָר געהערט די שליחות האָט ער געװיס.
װאָרעם אַז דער קלײנער שמעון האָט דערהערט די װערטער פֿון עלטסטן זון: – „טאַטע, זאָרג דיך ניט, װי װיל מײק אַרײנדזשמענטס פֿאַר דער מאַמען”, האָט אַ לײַכטער שמײכל אַ שװעב געטאָן אױף זײַנע בלײכע געשטאָרבענע ליפּן, און די גרױע שטײפֿע האָר פֿון די װאָנצעס האָבן זיך באַװױגן – און אַזױ מיט דעם שמײכל איז ער אַרײַן אין גרוב אַרײַן.
װאָרעם דער קלײנער שמעון האָט זיך געמוזט דערמאָנען אין די אָפֿטע פֿאַרשפּרעכונגען פֿון זײַן זון, װעלכער איז געװען „גוט אָפּ.” –
טאַטע, זאָרג זיך ניט, װי װיל מײק אַרײנדזשמענטס.
געבראַכט האָט דער קלײנער שמעון פֿון זײַן קלײן שטעטל אין פּױלן קײן אַמעריקע זײַן שער מיט די אױסגעדאַרטע הענט, זײַן שמײכל אױפֿן פּנים, זײַן װײַב נעכע, אַן אױסגעדאַרטע געטרײַע חבֿרטע, זײַנע צװײ יונגען, אַנשל און נאָטע, און אַװעקגעשטעלט זיך אַרבעטן.
שטענדיק געאַרבעט.
האָט ער ניט געהאַט װאָס צו אַרבעטן, איז ער טרױעריק געװען, איז אים לאַנגװײַליק געװען – האָט ער זיך געהאַלטן פֿאַר אַן איבעריקן.
שבתים און יום-טובים זײַנען דורכגעגאַנגן אים אין לאַנגװײַליקײט און בענקעניש נאָך דער אַרבעט, אַזױ װי די שער און די נאָדל זײַנען געװאָרן אַ טײל פֿון זײַן קערפּער און װען ער האָט זײ ניט געהאַט, האָט אים עפּעס געפֿעלט און אָן זײ האָט ער ניט געקענט לעבן.
אין דער װאָכנס בײַ דער אַרבעט האָט ער געבענקט נאָך שבת.
אַז דער שבת זאָל קומען – װעט ער זיך אױסרוען.
נאָר קױם איז דער שבת געקומען און דער קלײנער שמעון האָט זיך גוט אױסגעשלאָפֿן האָט ער זיך שױן אַרומגעדרײט פֿאַר לאַנגװײַליקײט און ניט געהאַט װאָס מיט זיך צו טאָן.
קײן באַקאַנטע, קײן פֿרײַנד
האָט ער ניט געהאַט.
ער האָט געקוקט אין הימל אַרײַן, געזוכט אַ שטערן. –
װאָס קוקסטו, װאָס אײלסטו דיך אַזױ? –
האָט נעכע געפֿרעגט. –
עס װילט זיך שױן צוריקגײן צו דער אַרבעט.
אַ צו לאַנגער שבת.
אַזױ האָט דער קלײנער שמעון אָפּגעלעבט זײַן לעבן.
די קינדער זײַנע זײַנען פֿרי אַװעק פֿון הױז, געזאָרגט פֿאַר זיך אַלײן, איבערגעבליבן אַלײן מיט נעכן – אַ געטרײַע אױסגעהאָרעװעטע ייִדענע.
אין די אָװנטן, סײַ זומער און סײַ װינטער זײַנען זײ בײדע אָפּגעגעסן אין די „קיטשן.”
דער פּאַרלער איז געװען שײן אױפֿגערױמט, און באַדעקט מיט פּיקטשורס, אָבער קײנער האָט אים ניט געזען בײַ טאָג, אין אים איז מען נאָר געשלאָפֿן.
געװױנט האָט מען אין קיטשן בײַם קיכל – געזעסן און געשװיגן, טײל מאָל האָט מען זיך דערמאָנט אָן אַ באַקאַנטן פֿון דער הײם פֿון קלײנעם שטעטל. –
דו געדענקסט דעם לאַנגן שמועל פֿון דער הײם?
האָט דער קלײנער ייִד פּלוצלינג געפֿרעגט זײַן װײַב. –
דעם, װאָס די טאָכטער איז אַװעק מיט אַ סאָלדאַט? –
יאָ. –
װאָס האָסטו זיך עפּעס דערמאָנט אָן לאַנגן שמועל? –
גלאַט אַזױ.
אָדער מען האָט זיך דערמאָנט אָן אַ געסל פֿון שטאָט: – דו געדענקסט דאָס אונטער-געסל אין דער הײם? –
די מומע ברכה האָט געװױנט?

– יאָ, דאָרט װוּ דאָס קלײנע פּלומפּל איז געשטאַנען און שבת נאָכמיטאָג איז מען געגאַנגען מיט דער שעפּ שעפּן פֿריש װאַסער. –
יאָָ, װאָס האָסטו זיך עפּעס דערמאָנט אָן קלײנעם אונטער- עסל? –
גלאַַט אַזױ.
טײל מאָל האָט זיך אַ זון דערמאָנט אָן טאַטע-מאַמע און שפּעט אין אָװנט פּלוצעם אומגעריכט אַרײַנגעפֿאַלן אין קיטשן אַרײַן. –
גיב נאָר אַ קוק װער עס איז דאָ!
נאָטע איז דאָך דאָ!
אױף משיחן װאָלט איך זיך גיכער געריכט.
װאָס מאַכט מען?
װאָס מאַכט דאָס װײַב און די קינדערלעך? –
אָל-רײַט. –
אפֿשר װעסטו טרינקן אַ גלעזעלע רױטן בוריקעס-באָרשט?
האָסט דאָך דאָס שטענדיק אַזױ גערן געהאַט.
דער מאַמעס אַ גלעזל באָרשט. –
און דו, טאַטע, אַרבעטסט נאָך אַלץ אין ברוקלינער שאָפּ? –
װאָס זאָל מען טאָן?
מען מוז דאָך מאַכן אַ לעבן.
ער האָט שױן טאַקע קײן כּוח ניט.
בײַ נאַכט קרעכצט ער אַ גאַנצע נאַכט אױף די זײַטן – דערצײלט די מאַמע. –
נו, טאַטע, זאָרג דיך ניט, „װי װיל מײק אַרײנדזשמענטס.”
איבעררעדן מיט אַנשל.
אױף די אַלטע יאָרן װעסטו ניט דאַרפֿן אַרבעטן.
דער קלײנער שמעון האָט געשמײכלט – דאָס זעלבע גוטע בלײכע שמײכעלע, װאָס עס האָט יעצט געשװעבט אױף זײַנע ליפּן, װען מען האָט אים אין דער ערד אַרײַנגעלײגט.

און עס איז דורכגעגאַנגען װידער אַ האַלב יאָר, און מען האָט קײן קינד אין די אױגן ניט אָנגעזען.
געװױנט האָט מען װײַט אײנס פֿון אַנדערן.
און האָט מען זיך געקליבן צופֿאָרן זען אַן אײניקל, האָבן די אַלטע פֿאַרבלאָנדזשעט אין װעג. –
אַ, שױן װאַרטן אױף פּסח, חול-המועד װעלן מיר צוגײן זען די אײניקלעך.
און װידער אין אַ האַלב יאָר אַרום האָט זיך אַ זון אַרײַנגעכאַפּט: – נו, טאַטע, דו אַרבעטסט נאָך אין שאָפּ? –
װאָס זאָל מען טאָן?
מען מוז דאָך מאַכן אַ לעבן, דער מאַמען פּרנסה געבן. –
זאָרג דיך ניט.
װי װיל מײק אַרײנדזשמענטס.... און באַלד װידער פֿאַרגעסן געװאָרן, ביז די קינדער האָבן געהערט, אַז דער טאַטע איז געשטאָרבן.
זײַן טױט איז געװען שטיל אַזױ װי זײַן לעבן, פֿאַרגעסן.
נאָך זײַן לװיה איז נאָכגעפֿאָרן אײן װאָגן, די אַלמנה מיט די צװײ קינדער און די צװײ שניר, און זײ האָבן דעם טאַטן מיטגעגעבן די שליחות אױף יענער װעלט, דערפֿאַר װעלן זײ מאַכן „אַרײנדזשמענטס” פֿאַר דער מאַמען.
די אַלטע נעכע איז געשטאַנען בײַם קבֿר, זי האָט געװײנט, קײן שליחות, אַז ער זאָל זיך לױפֿן און מיִען פֿאַר איר, האָט זי אים אױך ניט באַפֿױלן.
זי איז געשטאַנען אַ שטומע די גאַנצע צײַט און געזען װי די צװײ גױים שיטן צו איר קלײנעם שמעון.
נאָר נאָך דעם װי מען האָט שױן איבער דעם קלײנעם שמעון אַלע אָפּגעזאָגט, אַלעס װאָס איז אים געקומען לױט דעם דין, האָבן זיך אַלע אױפֿגעהױבן אַװעקצוגײן, און זי איז שטײן געבליבן בײַם קבֿר און אױסגעשטרעקט די הענט, און די קינדער האָבן זי אַװעקגענומען בײַ די אָרעמס און געזאָגט צו איר: קום, מאַמע!
האָט זי זיך נאַיִװ אַרומגעקוקט מיט אירע אױסגעלעשענע אױגן,
װעלכע האָבן דעם גלאַנץ געהאַט װי די אױגן פֿון אַ שטומע בהמה, און געפֿרעגט: – װוּ?
האָבן זי די צװײ זין אַװעקגעפֿירט פֿון קבֿר און געזאָגט צו איר: – זאָרג דיך ניט, מאַמע, „װי װיל מײק אַרײנדזשמענטס.”
פֿון קבֿר האָבן זיך בײדע זין געריסן איבער דער מאַמען.
יעדער אײנער האָט געװאָלט, אַז די מאַמע זאָל זיצן בײַ אים שבֿעה.
געבליבן איז זי בײַם עלטערן, בײַ נאָטען, װעלכער איז געװען אַ סײלסמען, און האָט געהאַט אײן קינד און איז געװען בעסער אָפּ פֿון אַנשלן.
נאָך די ערשטע אַכט טעג איז די מאַמע געקומען צו גאַסט צום צװײטן זון.
אַזױ האָט זי זיך אַ פּאָר װאָכן אַרומגעװאַלגערט פֿון אײן זון צום אַנדערן, ביז מען איז זי געגאַנגען אַרײַנגעבן אין אַן אַנשטאַלט פֿאַר אַלטע לײַט.
נאָר אײדער די קינדער האָבן געמאַכט „אַרײנדזשמענטס” די מוטער צו באַזאָרגן אין אַן אַנשטאַלט, איז זי שטילערהײט אַװעקגעגאַנגען צו איר מאַן.
אַ קבֿר אין שכנות בײַ איר מאַן איז שױן ניט געװעזן.
שױן געװען פֿאַרנומען.
און איבערהױפּט איז דער טײל סעמעטערי, װוּ דער מאַן איז געלעגן, געװען צו טײַער פֿאַר אַ ייִדינע... האָט מען זי באַגראָבן אױף אַ נײַעם טײל סעמעטערי, װוּ סיז געװען װײַט פֿון שטאָט און עס האָט געקאָסט ביליק אַ קבֿר.
זײַנען דאָס אַלטע פּאָר געלעגן צוטײלט נאָכן לעבן: ער איז געלעגן צװישן פֿרעמדע ייִדן אױף אײן טײל סעמעטערי און זי איז געלעגן צװישן פֿרעמדע װײַבער אױף אַן אַנדער טײל סעמעטערי.
פֿאַרגעסן זײַנען די אַלטע געװען בײַ זײער לעבן און פֿאַרגעסן זײַנען זײ געװאָרן בײַ זײער טױט.
זײערע קבֿרים זײַנען באַלד פֿאַרטראָגן געװאָרן צװישן ים „פֿאַרגעסענע” װי זײ זײַנען און זײ האָבן קײנעם ניט געהאַט, נאָר דאָס שטיקל הימל איבער זיך, און דאָס קלײנע בערגל ערד װאָס זײ האָבן פֿאַרמאָגט אױף זיך.
אָבער מער האָבן זײ ניט באַדאַרפֿט.
אין װינטער זײַנען די קבֿרים געװאָרן צוגעדעקט מיט אַ דעק פֿון שנײ און זײַנען אָפּגעװישט
געװאָרן פֿון דער ערד, אָבער װען דער ליבער זומער איז געקומען און די זון האָט אױפֿגעדעקט די אױבערפֿלעכע פֿון דער ערד פֿון שנײ-דעקע, זײַנען די צװײ קבֿרים אױך אַנטפּלעקט געװאָרן.
דער װינט האָט געבראַכט אױף זײערע בערגלעך זױמען-שטױב פֿון בלומען און גרינסן, װעלכע ער האָט אַראָפּגעגנבֿעט פֿון די רײַכע קבֿרים און אײַנגעפֿלאַנסט אין די בערגלעך פֿון די אָרעמע.
בײַטאָג האָט די זון צוּװאַרעמט, צעהיצט און אַנטבליט די שטױבלעך בליִעכץ, און בײַ נאַכט האָט דער רעגן זײ טיף אין דער ערד פֿאַרפֿלאַנצט, און דער טױ, פֿרי און שפּעט, האָט זײ באַװאַסערט.
און איבער דעם קבֿר פֿון קלײנעם שמעון מיט זײַן װײַב נעכע, כאָטש צעשײט און צוּװאָרפֿן אױף צװײ באַזונדערע פֿעלדער, האָבן געבליט מיט געלע פֿעלד- בלומעלעך בלױע װאַסער-ליליען, מיט װײַסע האָניק-קעפּלעך, מיט יאַסמין און מיט בלױע אױגעלעך.
די קבֿרים זײַנען פֿאַרװאַנדלט געװאָרן אין שטילע בליִענדע גערטנער, װעלכע קײן אױג האָט ניט באַמערקט נאָר זײַנען באַװאַכט און אָפּגעהיט געװאָרן פֿון די שטילע באַהאַלטענע האַנט פֿון דער נאַטור.
טײל מאָל האָבן זיך די ברידער, נאָטע און אַנשל, צופֿעליק באַגעגנט אין אַ געפּאַקטע קאַר פֿאָרנדיק פֿון דער אַרבעט, אָדער אין אַ האָל פֿון אַ מיטינג.. – האַלאָ, נאָטע! –
האַלאָ, אַנשל! –
מען דאַרף אַ מאָל אַרױסגײן צו די אַלטע אױף דער סעמעטערי זען װאָס זײ מאַכן!
האָט אײן ברודער געזאָגט. –
מען דאַרף, אײַ עם רעדי.
נעקסטן זונטיק איבער אַ װאָך, מירן זיך טרעפֿן בײַ ברוקלין ברידזש צװעלף בײַ טאָג.
װילסט?
האָט דער צװײטער געזאָגט. –
אָל-רײַט, פֿון נעקסטן זונטיק איבער אַ װאָך, געדענק.
די ברידער האָבן געװוּסט, אַז זײ װעלן זיך ניט טרעפֿן און זײ זײַנען ניט געגאַנגען אױך, געװען נײטיקערע זאַכן.
אַזױ זײַנען
דורכגעגאַנגען יאָרן און טאַטע-מאַמעס קבֿרים זײַנען געװען באַהאַלטן פֿון יעדן לעבעדיקן אױג, און געבליט זיך אין דער שטיל – שטילע גערטנער... אַ מאָל, אַ מאָל האָט זיך געמאַכט, אַז אײנער פֿון די ברידער האָט זיך פֿאַרװאַנדערט אױף דעם בית-עולם מיט דער לװיה פֿון אַ סאָסײַעטי-מאַן (האָט געדאַרפֿט שטראָף באַצאָלן, װען ער װאָלט ניט געקומען), האָט ער זיך דערמאָנט אין טאַטנס קבֿר.
זומער איז עס געװען, איז ער עס געגאַנגען אױסזוכן, לאַנג, לאַנג האָט ער געזוכט צװישן די פֿאַרװאַקסענע גרעזער דעם טאַטנס קלײנע מצבֿה.
אַז ער האָט עס געפֿונען איז ער שטײן געבליבן אַ דערשראָקענער און אַ פֿאַרװוּנדערטער: װעלכע געהײמע האַנט האָט פֿאַרפֿלאַנצט אין דער שטיל דעם גאָרטן אױפֿן פֿאָטערס קבֿר?
און ער האָט ניט געװוּסט אַז דער שטילער װינט און די גוטע מאַמע ערד האָבן אַפֿילו אין דעם קלײנעם שנײַדערל ניט פֿאַרגעסן.

"איך האָב שױן אַ נײַע פּיעסע.
זי הײסט: ""די רוסישע רעװאָלוציע אין קײַזערלעכן הױף"".
עס גײען שױן די פּראָבן.
מאָרגן איז די פּרעמיערע.
איך בין טשיקאַװע צו זען, װאָס עס װעט אַרױסקומען.
איך בין זײער טשיקאַװע; מחמת פֿון דער מינוט, װאָס איך האָב דאָס װערק אַרױסגעלאָזט פֿון דער האַנט און פֿאַר דער צײַט װאָס עס זענען אָנגעגאַנגען די הכנות און פּראָבן, זענען אין מײַן שטיק געמאַכט געװאָרן עטלעכע קלײנע ענדערונגען לױט די אָנװײַזונגען פֿון דעם טעאַטער-דירעקטאָר, רעזשיסאָר, סופֿליאָר, פֿון אַלע אַרטיסטן, זײערע קרובים און סתּם זײַטיקע מענטשן, מבֿינים און פֿײַנשמעקער.
יעדער אײנער האָט בײַגעטראָגן זײַנע אױסבעסערונגען.
אײן שבֿח מוז מען אָבער זאָגן, אַז די אַלע ענדערונגען זענען געמאַכט געװאָרן מיט מײַן הסכּמה.
איך בין נישט װי אַנדערע דראַמען-שרײַבער, װאָס לאָזן מאַכן פֿון זײערע װערק װאָס מען װיל; איך לאָז מיך נישט שפּײַען אין דער קאַשע.
מײַן ערשטער באַדינג איז געװען אַז עס זאָל נישט געמינערט װערן און נישט געענדערט װערן אַפֿילו אַ קוצו-של-יוד.
אַזאַ מענטש בין איך.
צוליב אַ בוכשטאַב אָדער אַ קאָמאַ בין איך גרײט צו גײן אױף מסירות-נפֿש... סײַדן ס'געשעט מיט מײַן הסכּמה.
און אַ מענטש בין איך אַ האַרטער, אַ פּרינציפּיעלער, בפֿרט, װען עס האַנדלט זיך װעגן קונסט..."
"נישט מער, אַ מאָל מוז מען גײן אױף אַ קאָמפּראָמיס.
אָנגעהױבן האָט עס זיך גאָר מיט אַן אומשולדיקער ""פּאָפּראָװקע"".
דהײנו?
אײנע פֿון די אַקטיאָרן, װאָס האָט באַדאַרפֿט שפּילן די ראָלע פֿון ענגלישן אַמבאַסאַדאָר בײַם קײַזערלעכן הױף, האָט געזאָלט רױכערן אַ ציגאַר.
אַזױ איז עס געװען אָנגעװיזן אױף מײַן פּיעסע.
אײן מאָל אױף אַ פּראָבע רופֿט מיך אָפּ דער דאָזיקער אַקטיאָר אָן אַ זײַט און רױמט מיר אײַן אין אױער מיט אַ קול פֿול מיט תּחנונים: – פּאַניע פֿאַרפֿאַסער, איך, װי איר קוקט מיך אָן האָב דעם כּבֿוד צו שפּילן אין אײַער שטיק די ראָלע פֿון ענגלישן לאָרד; װי עס איז אָנגעװיזן אין דעם שטיק, דאַרף איך רױכערן ציגאַרן.
האָבן מיר דען אױף ציגאַרן?
איך האָב זיך געװענדט צום טעאַטער- דירעקטאָר.
זאָגט ער, אַז אונדזער טרופּע קאָן מיר נישט דערלױבן צו רױכערן ציגאַרן.
העכסטנס, אױף װאָס איך קאָן זיך דערלױבן, איז צו רױכערן פּאַפּיראָסן.
און דאָס – פֿון דער פֿירמע ""אַװאַנטי"", דרײַ גראָשן אַ שטיק.
האָב איך נאָכגעטראַכט, נאָכגעטראַכט און צוגעגעבן, אַז מען קאָן װירקלעך אױסקומען אָן ציגאַרן.
אַן ענגלישער אַמבאַסאַדאָר איז נישט חולה צו רױכערן פּאַפּיראָסן ""אַװאַנטי"".
אַ צװײט מאָל װענדט זיך צו מיר אַ צװײטער אַקטיאָר; דער זעלבער װאָס שפּילט די ראָלע פֿון פֿינאַנץ-מיניסטער װיטע, און ער האָט צו מיר אױך אַ בקשה: – אין אײן אַקט – זאָגט ער – װערט אין אײַער שטיק אָנגעװיזן, אַז איך באַדאַרף זיך װײַזן אָן אַ ראָק, בלױז אין הױלע אַרבלְ פֿאַרשטײט איר מיכְ בײַ מײַנע קאַפּיטאַלן און די גאַזשע, װאָס איך קריג, מישטײנס געזאָגט, בין איך נישט אימשטאַנד זיך אַלע אָװנט צו באַװײַזן אין אַ װײַס העמד.
װער קאָן זיך עס אָננעמען צו װאַשן אַלע חודש אַ העמד?
און װײַזן זיך מיט ברודיקע אַרבל איז עפּעס גאָרנישט פּאַסיק פֿאַר אַ פֿינאַנץ-מיניסטערְ װיל איך טאַקע, איר זאָלט מיר דערלױבן צו טראָגן דעם ראָקְ יאָ, און װאָס נאָך װיל איך אײַך בעטן.
איר זאָלט מאַכן אַזױ, אַז איך זאָל מײַן גאַנצע ראָלע דאַרפֿן שפּילן נאָר מיטן פֿאָרנט און נישט"
חלילה מיטן פּלײצע, װײַל אױף די אַקסלען זענען בײַ מיר אױסגעריבן גאַנצע לעכער.
איבעריקנס, דאָס געהערט שױן צום רעזשיסאָר.
אױך אױף דעם בין איך אײַנגעגאַנגען; פּשוט.
צוליב הומאַניטאַרע מאָטיװן.
די פּרימאַדאָנע פֿון דער דאָזיקער טרופּע האָט מיר אָפּגעשטאַט אַ װיזיט אין מײַן הײם און זיך משתּדל געװען בײַ מיר װעגן אָט װאָס: די דאָזיקע פּרימאַדאָנע שפּילט אין מײַן שטיק די געליבטע פֿון ראַספּוטינען, די הױפּטדאַמע װירובאָװאַ; שילדער איך אין מײַן שטיק אַ סצענע אין קײַזערלעכן פּאַרק, בשעת אַן אָרגיע, װי ראַספּוטין הױדעט די װירובאָװאַ אױף אַ הױדלקע.
בשעתן הױדען זיך פֿאַרװאַרפֿן זיך אירע פֿיס אַרױף אין דער הױך און עס זעען זיך די זױלן, און זײ, די זױלן, זענען נעבעך געלאַטעט. –
איר פֿאַרשטײט דאָך? –
זאָגט זי – פּאַניע פֿאַרפֿאַסער, אַז עס פּאַסט נישט, דאָס פּובליקום זאָל זען אַז בײַ דער גרעסטער הױפֿדאַמע פֿון קײַזערלעכן הױף זענען די זױלן מיט לאַטעס, און די פּיעסע אײַערע איז דאָך אַ קינסטלעריש װערק און נישט קײן שונד. –
בכן? –
בכן?
צי קאָן מען נישט די גאַנצע סצענע אַרױסװאַרפֿן?
איך האָב נאָכגעטראַכט, איבערגעלײגט זיך און אײַנגעשטימט.
מילא, װעט זײַן אָן דער אָרגיע. –
אַ דאַנק.
עס גײט נישט דורך קײן װאָך און עס קומט צו מיר אַרײַן דער סטאַר פֿון דער פּיעסע, בעניע סאָלאָװײטשיק, דער כאַראַקטער- ראָליסט, װאָס שפּילט אין מײַן שטיק די ראָלע פֿון מיניסטער פּלעװע. –
איך האָב – זאָגט ער הער שרײַבער, צו אײַך אַ װיכטיקן ענין. –
דהײנו?

"– איך האָב – זאָגט ער – אַ װוּנדערבאַרן מאָנאָלאָג, װאָס מיט אים ענדיק איך יעדע ראָלע װאָס איך שפּיל, עס איז אַ הונדערט- פּראָצענטיקער זיכערער ""אָפּלױז"".
נאָך אַזאַ מאָנאָלאָג מוז מען אַפּלאָדירן. –
לאָמיר הערן.
ער שטעלט זיך אַװעק אין אַ דראַמאַטישער פּאָזע און דעקלאַמירט: – אָ-אָ!
די יודעלע!
דאָס קינד פֿון פֿאָלק-ישׂראל!
אָה, מײַן עװיגעס נאַציאָן!
דו האָסט אימער געלעבט און װעסט נימאַנד אונטערגײן און װי פֿיל דײַנע פֿײַנדע זאָלען דיך נישט דריקען און שטיקען, װעסטו בלײַבן שטאָלץ, װי אַ פֿעלז אין דער װיסטע.
זאָלען זײ דיר דערקוטשען, די המנס מיט די גראָס- אינקװיזיטאָרען.
דו לאַכסט פֿון זײ כאַ-כאַ-כאַ-כאַ-כאַ!...
װי געפֿעלט אײַך? –
אױסגעצײכנט – האָב איך געזאָגט – אָבער, פּלעװע איז געװען אַ יודאָפֿאָב, װי אַזױ זשע קאָן ער זאָגן אַזעלכע װערטער... – אַנטשולדיקט – האָט ער געפֿרעגט – װאָס איז אַזױנס אַ ""יודאָפֿאָב""? –
אַ שׂונא-יִשׂראל.
דער אַרטיסט האָט זיך אַ װײַלע פֿאַרטראַכט און נאָך דעם זיך אָנגערופֿן: – פֿאָב-שמאָב; אָבער איך בין דאָך אַ סטאַר און באַדאַרף האָבן אַפּלאָדיסמענטן און קײן גאַזשע נעם איך נישט.
איך שפּיל בלױז צוליב קונסט און האָנאָר.
באַדאַרף איך אַפּלאָדיסמענטן, צי נײן? –
אָבער, אום גאָטעס װילן – בעט איך מיך – פּלעװע איז דאָך אַ באַרימטער אַנטיסעמיט, האָט געמאַכט דעם קעשענעװער פּאָגראָם.
װי אַזױ קען ער האַלטן אַזאַ מאָנאָלאָג?"

"– װעלן מיר אים מגײר זײַן.
מיר װעלן אים לאָזן זאָגן דעם מאָנאָלאָג פֿאַרן טױט.
ער האָט חרטה און װערט אַ ייִד.
נעבן מיר װעט שטײן ד""ר הערצל און איך װעל האַלטן מײַן מאָנאָלאָג מיט ליכט-עפֿעקטן.
צום סוף װעל איך ענדיקן מיט מײַן באַרימט לידל, װאָס איז מײַן ""קאָניאָק"".
יודעלע, מײַן קרױן, מײַן געשעצטעס נאַציאָן!
דו טראָגסט הױך דײַן יודישען פֿאָן.
דו עקזיסטירסט פֿון אײביק אָן, צו זײַן אַ י איז גאָר אַן אַנטיק, אַ גרױסעס, װאַרעם גליק, טאָמער גיט מען דיר אַ דרוק, און װערסט פֿאַרשװאַרצט, װי אַ טאָטער, שיצט דיך דײַן הימעל-פֿאָטער און הערסט דײַנע שׂונאים װי דעם קאָטער!
איך האָב מיך איבערגעלײגט און מסכּים געװען. –
גוט, גוט.
מילא אַ סוף זאָל עס נעמען.
זאָל מען שױן שפּילן מײַן שטיק.
אַװעק אַ חודש צײַט פֿון פּראָבן, נאָך דעם װער איך פּלוצלינג אײַנגעלאָדן צום טעאַטער-דירעקטאָר אױף אַ קאָנפֿערענץ.
ער האָט עפּעס צו מאַכן עטלעכע באַמערקונגען: – דהײנו, װאָס? –
די אַקציע פֿון דעם שטיק – זאָגט ער – ""די פֿעװראַלסקע- רעװאָלוציע"" שפּילט זיך אָפּ אין ""זשימנע דװאָרעץ"" אום װינטערצײַט.
און דאָס איז אוממעגלעך, מחמת די אַרטיסטן האָבן נישט קײן װינטערדיקע בגדים. –
איז װאָס זשע טוט מען דערצו? –
מען מוז זען, אַז ""פֿעװראַלסקע-רעװאָלוציע"" זאָל פֿאָרקומען אין תּמוז.
פֿרעג איך דאָך אים:"
"– היתּכן?
עס װעט דאָך נישט שטימען מיטן קינסטלערישן אמת?
זאָגט ער: – אמת, שמעמעס...מען קאָן אַריבערטראָגן די רעװאָלוציע קײן שפּאַניען.
בשעת הדחק קאָן מען די גאַנצע אַקציע אַריבערפֿירן קײן טערקײַ, קײן גריכנלאַנד, קײן מעקסיקע, דאָרט קומען אױך פֿאָר רעװאָלוציעס, אַבי נאָר אין אַ װאַרעמער געגנט.
האָב איך זיך װידער באַטראַכט און איבערגעלײגט זיך און אײַנגעשטימט. –
אַ סוף, זאָל מען מאַכן די קלײנע ענדערונג, אַבי מען זאָל שױן שפּילן און לאָמיר שױן זען די פֿרוכט פֿון מײַן שאַפֿן אױף די ברעטער פֿון קונסט-טעמפּל. –––————
ס'איז געקומען די גרױסער טאָג פֿון דער פּרעמיִערע.
איך זיץ אין טעאַטער, מײַן האַרץ פֿלאַטערטְ װאָס איז געשען?
עפּעס דערקען איך נישט מײַן װערק.
איך רוף אָפּ דעם טעאַטער-דירעקטאָר אָן אַ זײַט און פֿרעג, װאָס שפּילט מען עס אַזױנס? –
ענטפֿערט ער מיר: – איר זעט נישט װאָס מען שפּילט? ""
כאַסיע די יתומה"".
מאַך איך דאָך זײער אַ פֿאַרװוּנדערט פּנים.
דערקלערט ער מיר: – פֿאַרשטײט איר מיך – זאָגט ער – ""כאַסיע די יתומה"" איז שױן אַן אױסגעשפּילטע זאַך און אײַער שטיק איז אַ נײַעס און מען מוז מאַכן פּראָבן, אָבער דאָס טעאַטער איז נישט געהײצט און ס'איז קאַלט, כאָטש װעלף פֿאַרטרײַב... אַמער האָבן מיר גענומען און געשטעלט ""כאַסיע די יתומה."""

"אין דעם קלײנעם װילעדזש װוּ איך האָב זיך געפֿונען אױף מײַן װאַקאַציע איז דער אַמעריקאַנער בירגער הענרי ראָוז געװען מײַנער אַ שכן.
דאָס הױז, װאָס ער האָט פֿאַרמאָגט, איז געשטאַנען נעבן מײַן האָטעל.
ער װױנט שױן אין דעם דאָזיקן װילעדזש שײנע עטלעכע יאָר, מאַכט גרינג זײַן לעבן און האָט אַ סך צײַט צו פֿאַרברענגען.
אמת, ניט מיט יעדערן װעט ער פֿאַרברענגען.
ער איז שטאָלץ מיט זײַן אַמעריקאַניזם, קען כּמעט אױף אױסנװײניק דעם טעקסט פֿון דער אַמעריקאַנער קאָנסטיטוציע, װײסט די נעמען פֿון אַלע סענאַטאָרן און פֿון די געהױבענע רעפּובליקאַנישע קאָנגרעס-לײַט און רופֿט זײ אפֿילו הינטער די אױגן מיטן טיטל „האָנאָרעיבל"".
זעלבסטפֿאַרשטענדלעך, אַז פֿון אַמעריקע האַלט ער זײער שטאַרק און לאָזט אױף אַמעריקאַנער אינסטיטוציעס ניט פֿאַלן קײן שטױבעלע.
אַ גליק איז, װאָס הענרי ראָוזן איז נאָך אַלץ לײַכטער צו רײדן ייִדיש אײדער ענגליש.
דערפֿאַר רעדט ער מיט מיר טאַקע מאַמע- לשון.
נאָר אַז דער געשפּרעך קומט פֿאָר אין דרױסן און אַז אַן אמתער אַמעריקאַנער גײט פֿאַרבײַ, האַקט ער איבער דעם שמועס, און גריסט זיך אױף אַ רײנעם ענגליש מיטן דורכגײער׃ „האַו דו יו דו, מר.
נעלסאָן?
װערי נאַיס דעי... באָט מעי בי ט'װיל רעין לעיטער""... אָפּגעזאָגט דעם פּסוק און באַקומענדיק פֿון דעם אמתן אַמעריקאַנער אַ צושטימונג, אַז „יעס"", צי „מעי בי"", װענדט ער זיך שױן װידער צו מיר אױף ייִדיש און דערקלערט מיר, װער דער נעלסאָן איז און װי אַזױ ער איז מיט אים באַפֿרײַנדעט.
נאָך דעם דערצײלט ער מיר, אַז איבערהױפּט לעבט ער זײער גוט"
"מיט די אַמעריקאַנער. „
זײ זײַנען זײער פֿײַנע מענטשן"" – און ער זאָגט מיר נאָך דעם א סוד אױפֿן אױער׃ – בעסער, װי אונדזערע ייִדן... קען מען דאָך מײנען, אַז הענרי ראָוז איז, חלילה, אַ שׂונה-ישׂראל, מוז מען אים גלײַך רעאַביליטירן פֿון דער דאָזיקער באַשולדיקונג.
פֿאַרקערט, ער איז אַ אוהבֿ ישׂראל, אָבער טאַקע טראָץ זײַן ליבע זעט ער אױך זײערע חסרונות.
דער ערשטער חסרון זײערע איז, װאָס זײ אַמעריקאַניזירן זיך שװער. –
זײער שװער! –
זיפֿצט ער אַרױס, און מ'זעט ממש, אַז עס קאָסט אים אַ שטיק געזונט.
איך בעט בײַ אים אַ בײַשפּיל, װײַל מיר דאַכט זיך, אַז די װילעדזש- ייִדן זײַנען שױן צו פֿיל אַמעריקאַניזירט.
ברענגט ער מיר לדוגמא אַ מעשׂה מיט אַ טעמפּל.
די מעשׂה מיט דעם טעמפּל איז אַזאַ׃ אין װילעדזש האָבן זיך אָנגעקליבן עטלעכע צענדליק ייִדישע פֿאַמיליעס, האָט מען זיך געכאַפּט, אַז מ'מוז האָבן עפּעס אַ שטיקל הײַזל פֿאַר „גאָטעס-דינסט""... מען מעג זיך טאַקע זײַן ניט פֿרום, אָבער עס פּאַסט ניט פֿאַר די גױים.
זײ האָבן זײער קירך, דאַרפֿן מיר האָבן אונדזערע.
נאַטירלעך, הענרי ראָוז מײנט ניט אַ קלױז װי אין יוראָפּ דאָרטן, נאָר אַ קלײן טעמפּעלע, אױפֿן אײדעלן װעג.
אָנשטאָט אַ חזן – אַ קאַנטאָר; אָנשטאָט אַ רבֿ – אַ ראַבײַ אד""גל.
אין געלט איז דװקא ניט קײן מניעה, אַלע ייִדן זײַנען קײן עין-הרע ניט... מ'האָט געקױפֿט אַ שטיקל פּלאַץ פֿון אַ חשובֿן אַמעריקאַנער בירגער, װאָס װי באַלד פֿאַר אַ ייִדישער „טשױרטש"", האָט ער פֿאַר זײער ביליק אַװעקגעגעבן.
אױסגעבױט אַ שײנעם, קלײנעם"
"טעמפּל.
ער האָט אױסגעזען פֿון דרױסן כּמעט װי זײערער, אױפֿן אַמעריקאַנער אױפֿן.
אינעװײניק איז עס געװען מעשׂה סינאַגאָגע.
נאָר ראָוז האָט עס גערופֿן טעמפּל, װי ער געדענקט נאָך אין די גרױסע שטעט אין אײראָפּע, אין די העכערע קלאַסן. –
װאָס-זשע איז דער חילוק פֿון אַ טעמפּל ביז אַ קלױז? –
שטעלט מיר הענרי ראָוז אַ פֿראַגע און ענטפֿערט גלײַך אַלײן׃ – אין אַ קלױז דאַװנען אַלע מיט.
אין אַ טעמפּל, אָבער, לאָזט מען עס דעם קאַנטאָר, און דער עולם – אָדער ער שװײַגט, אָדער אַז אײנער װיל זיך שױן דװקא ניט פֿאַרלאָזן אין גאַנצן אױפֿן קאַנטאָר, זאָגט ער מיט, אָבער אין דער שטיל, עס זאָל ניט װערן קײן טומל.
און אַזױ איז טאַקע געװען אַ פּאָר יאָר.
מען האָט פּשוט מורא געהאַט בײַם „גאָטעס־דינסט"" צו עפֿענען דאָס מױל.
עס פּאַסט ניט.
עס איז דאָך, װי זאָגט איר, אַ טעמפּל.
מאַכט זיך אָבער אַ מעשׂה און אין אַ שײנעם זומער מופֿט אַרײַן אין װילעדזש אַ ייִד מיט אַ באָרד, טאַקע פֿון יענע אמתע אײראָפּײיִשע אידן, און עפֿנט זיך אױף אַ סטײשאָנערי און װערט דאָ אַ תּושבֿ.
קײן בירגער איז ער טאַקע ניט, נאָר אַ תּושבֿ יאָ.
איר פֿאַרשטײט?
פֿאַרשטײ איך שױן, אַז פֿון דעם ייִד װעלן מיר דאָ קײן כּבֿוד ניט האָבן... מילא, די באָרד, װי די באָרד, אמתע יענקיס טראָגן אױך בערד, כאָטש זײערע בערד זײַנען עפּעס בכּבֿודיקערע... נאָר װאָס דען?
דער דאָזיקער ייִד קומט צו גײן אין טעמפּל און פֿרעגט אים בחרם דעם חילוק פֿון אַ טעמפּל ביז אַ שול!...
דער קאַנטאָר לאָזט אױס, הײבט ער אָן מיט אַ ניגון, װי אין אײשישאָק... עס איז מיר געװאָרן פֿינצטער אין די אױגן, ער הרגעט אַװעק דעם טעמפּל.
גײ איך צו צו אים נאָך גאָטעס-דינסט און באַמערק אים אײדל, אין ייִדיש׃ – מיסטער, – זאָג איך – דאָס איז אַ טעמפּל, ניט קײן בית־מדרש... דאָ איז ניט אָנגענומען הױך צו דאַװנען... שמײכלט ער און ענטפֿערט׃"
"– אַז מען קען מאַכן אין אַמעריקע פֿון אַ טשױרטש אַ שול, מעג מען דאָך פֿון אַ טעמפּל אַ בית־מדרש אַװדאי מאַכן.
און מײנט איר, ער האָט ניט אױסגעפֿירט?
ער האָט שױן געהאַט אַזאַ כּוח אין זיך.
װי ער פֿלעגט אַ געשרײ טאָן מיט זײַן הײמישן ניגונדל „ברוך שאמר"" – האָט זיך דערװעקט בײַ נאָך אײנעם דער חשק, בײַ אַ דריטן, בײַ אַ פֿערטן; פֿריער אַ ביסל פֿאַרזיכטיק, שטילער, נאָך דעם העכער, העכער... ביז עס איז געקומען צו די הללויהס און נאָך דעם צו קריאת שמע – איז געװאָרן אַ יעלה, װי אין אַן אמתן בית-מדרש... און צו חזרת הש""ץ האָט זיך אױך דער קאַנטאָר פֿאַרגעסן, אַז ער זינגט פֿון זולצערס סידור, און איז אַװעק אױפֿן הײמישן אופֿן, מיט דעם אמתן ניגון... איצטער איז אױס טעמפּל׃ מען דאַװנט פּלײן, װי אין דער הײם, מען שרײַט, מען שאָקלט זיך און צו עלינו שפּײַט מען אַפֿילו אױס..."

בײַ נאַכט אײן מאָל האָב איך זיך אױפֿגעכאַפּט אין דעם ענגגעפּאַקטן טונקעלן און שװערשנאָרכנדיקן װאַגאָן, איך האָב אים גלײַך דערזען זיצן אַקעגן מיר אױף דער באַנק און איך האָב אים גלײַך דערקענט.
דאָס איז געװען ער, דער אַלטבאַקאָנטער נאַכטייִד, װאָס שטענדיק, אַז ער פֿאָרט מיט דער באַן, קאָן ער ניט שלאָפֿן בײַ נאַכט, און אַז ער קאָן ניִט שלאָפֿן בײַ נאַכט, נודעט ער, און אַז ער נודעט, זוכט ער עפּעס בײַ יעדן אין די אױגן און מאָנט עפּעס יעדן בײַ דער נשמה, מאָנט שטום, נאָר נאָגנדיק און אָן אַן אױפֿהער. „
יונגערמאַן, האָט ער אױף מיר באַלד אַ װאָרף געטאָן זײַנע װאַסערדיקע אײביק אומעטיקע אױגן, װוּהין פֿאָרט איר, יונגערמאַן?“
דערבײַ האָט זײַן קול אָפּגעקלונגען אין מײַנע אױערן אַזױ זױערלעך און אַלט-אַלט, עלטער פֿון דער צײַט, װאָס איך געדענק.
און װײַל ער האָט מער צו מיר ניט גערעדט, האָט זיך געדאַכט, אַז ניט ער האָט דאָס קול פֿון זיך אַרױסגעלאָזט, ס'טראָגט זיך פֿון ערגעץ װײַט און עס פֿאָדערט דין וחשבֿון׃ „יונגערמאַן, װוּהין פֿאָרט איר ערגעץ, יונגערמאַן?“
און, אַז איך האָב דאָס צװײטע מאָל אַן עפֿן געטאָן די אױגן אינעם טונקעלן, שװער שנאָרכנדיקן װאַגאָן, איז דער צוג נאָך אַלץ געלאָפֿן איבער שװאַרצע זומפּן אין װיסטע װאַסערדיקע פֿעלדער, און די נאַכט האָט נאָך אַלץ געשמיסן מיט רעגנטרערן אָן די פֿענסטער, און אינעם װײַטן װאַגאָנװינקל האָט נאָך אַלץ
ערשט געדרוקט אין פּעטראָגראַדער דאָס יודישע װאָרט יאַנואַר
מיט דעם אונטערקעפּל „אַ האַלב- אױסגעטראַכטע מעשה“. (
פֿון באַנד 3: „געקליבענע װערק פֿון דוד בערגעלסאָן,“ װילנע,
, װילנער פֿאַרלאַג פֿון ב.
קלעצקין.)

געצאַנקט דאָס ליכט, געהאַלטן אין אײן צאַנקען און אױסגײן.
קעגניבער דעם דינעם טירװענטל, װאָס פֿירט אין דער צװײטער װאַגאָן-אָפּטײלונג, האָט זיך לאַנג און אָן אױפֿהער געריסן אַ געװיקלט װיגקינד.
און דאָ לעבן װאַכנדיקן נאַכטייִדן, װאָס אַקעגן מיר אױף דער באַנק, איז שױן געזעסן אַ רױטבאַקיקער בחור אין אַ לײַבל און אין שטיװל, און אױך אָט דעם בחור, האָט זיך מיר געדאַכט, קען איך שױן פֿון לאַנג.
שטענדיק הײבט אים אױף פֿון זײַן אײַנגעזעסן אָרט עפּעס אַן אומגליק, װאָס האָט מיט אים געטראָפֿן, און שטענדיק הערן אים מענטשן אױס; זײ קוקן מיט רחמנות אין זײַן פּנים און שװײַגן.
נאָר בעת זײ קוקן אַזױ מיט רחמנות אין זײַן פּנים און שװײַגן, באַמערקן זײ דערװײַל, אַז ער איז בטבֿע אַ גוטער, און זאָגן צו אים׃ „יונגערמאַן, זאָגן זײ צו אים, כאַפּ זיך, זײַ מוחל, אַראָפּ און פּאַרע אונדז אָפּ אַ טשײַניקל טײ“.
איצט האָט שױן דער בחור געהאַט אױסדערצײלט דעם װאַכנדיקן נאַכטייִדן װעגן אַלע אומגליקן, װאָס האָבן מיט אים געטראָפֿן׃ „דערצו קאָן איך נאָך ניט שלאָפֿן, האָט ער זיך שטיל געקלאָגט, און װאָס טוט מען, װאָס טוט מען אין אַזאַ לאַנגער נאַכט?“ „
װאָס טוט מען?“
דער פֿאַרנודעטער נאַכטייִד האָט ניט פֿאַרשטאַנען׃ „װאָס הײסט, װאָס טוט מען?“
ער האָט לאַנג געזוכט עפּעס בײַם רױטבאַקיקן בחור אין די אױגן און אים לאַנג עפּעס געמאָנט בײַ דער נשמה. „
װאָס זאָלסטו טאָן?“
האָט ער שטיל איבערגעחזרט און זײַן קול האָט דערבײַ װידער אָפּגעקלונגען מאָנאָטאָניש, זױערלעך און אַלט-אַלט, עלטער פֿון דער צײַט, װאָס איך געדענק. „
קוק אַרײַן אין אַ ספֿר, האָט ער געזאָגט, לערן...“ „קען איך אָבער נישט, האָט זיך דער בחור געקלאָגט“.

„קענסט נישט?“
דער ייִד האָט זיך פֿאַרטראַכט׃ „קענסט נישט, טאָ זאָג מיר נאָך װאָרט אין װאָרט.
זאָג׃ „אין אָנפֿאַנג איז געװען די ערד לער און װיסט, און דער אָפּגרונט – חושך, און גאָטס גײַסט האָט אַרומגעשװעבט די װאַסערן“. „
אין אָנפֿאַנג, האָט דער בחור נאָכגעזאָגט, איז געװען די ערד לער און װיסט, און דער אָפּגרונט – חושך, און גאָטס גײַסט האָט אַרומגעשװעבט איבער די װאַסערן“.
אַרום און אַרום איז דער שװער לױפֿנדיקער פֿאַרטונקלטער װאַגאָן נאָך אַלץ געװען פֿול מיט שנאָרך און בלאָזערײַ פֿון די, װאָס בײַ דעם שײַן פֿונעם צאַנקנדיקן ליכט שלאָפֿן זײ אין דרײַ פֿאַכן, אײנער העכער פֿונעם צװײטן.
פֿאַרשװיצטע פּנימער האָבן זיך אַרױסגערױטלט װי פֿון אַ געשװילעכץ, באַקן האָבן זיך געבלאָזן, נעזער האָבן געפֿײַפֿט, און אַלץ אױף פֿאַרשײדענע שטײגערס.
געװען איז אַ פֿײַף אַ געזעצטער, אַ לײַטישער, אַ פֿײַף, װאָס איז גאָט די נשמה שולדיק און האָט בדעה צו זאָגן׃ „נו יאָ, איך שלאָף... אַװדאי שלאָף איך...“ געװען איז אַ פֿײַף אַ יִיאושדיקער, װאָס לאָזט זיך אױף הפֿקר׃ „איך שלאָף, װאָרום ס'איז אַ תּוהו-ובוהו-װעלט... אַ תּוהו- ובוהו- װעלט...“ געװען איז אױך אַ פֿײַף אַ געציקלטער, װאָס פֿאַרדרײט זיך װי אַ „תּביר“ און פֿרעגט אַ קשיה׃ װאָס זשע װעט שױן דאָ זײַן?...
אַז אַלע װעלן שלאָפֿן, װאָס זשע װעט דאָ זײַן?“

און אַ פֿײַף אַ שטאַרקערער, װאָס װיל פֿון גאָרנישט ניט װיסן און װאָרנט׃ „װעקן ניט, ס'װעט ניט העלפֿן“.
און צװישן אָט דעם שנאָרכן און פֿײַפֿערײַ האָט דער רױטבאַקיקער בחור נאָכגעזאָגט דעם פֿאַרנודעטן נאַכטייִדן װאָרט אין װאָרט, װי אַזױ גאָט האָט באַשאַפֿן הימל און ערד, זון און שטערן, טאָג און נאַכט, שרצים און חיות, עופֿות, גרעזער און מענטשן; װי אַזױ דער שלאַנג איז געװען קלוג, און די שלעכטיקײט פֿון מענטשן האָט זיך געמערט, און גאָט האָט זיך באַדענקט, װאָס ער האָט דעם מענטשן באַשאַפֿן.
גאָט האָט געזאָגט׃ „איך װעל אָפּמעקן פֿון דער ערד אַלץ, אַלץ, פֿונעם מענטשן, װאָס איך האָב באַשאַפֿן, ביז אַ שרץ, און אַן עוף, װאָס פֿליט אין דער הײך.
װאָרום איך האָב זיך באַדענקט, װאָס איך האָב זײ באַשאַפֿן“.
און פּלוצים... פּלוצים איז בײַם פֿאַרנודעטן נאַכטייִדן אױסגעװאַקסן עפּעס אײנער אַ מענטש, װאָס הײסט נח. „
חזר איבער װאָרט בײַ װאָרט, האָט ער געזאָגט צום רױטבאַקיקן בחור; זאָג׃ „און נח האָט געפֿונען חן אין די אױגן פֿון גאָט“. „
און נח, האָט דער בחור נאָכגעזאָגט, האָט געפֿונען חן אין די אױגן פֿון גאָט“.
אַרום און אַרום איז נאָך אַלץ געשטאַנען די געשמאַקע און שװערע שנאָרכערײַ, דער צוג איז נאָך אַלץ געלאָפֿן איבער שװאַרצע זומפּן און װיסטע װאַסערדיקע פֿעלדער, און די נאַכט האָט נאָך אַלץ געשמיסן מיט רעגנטרערן אין די פֿענסטער.
ניט געשלאָפֿן זײַנען נאָר איך, דער פֿאַרנודעטער נאַכטייִד און דער רױטבאַקיקער בחור, װאָס אינעם לײַבל און אין די שטיװל.
דער ייִד מיטן בחור זײַנען געזעסן, װי פֿאַרגליװערטע, און זיך געקוקט אײנער דעם צװײטן אין די פּנימער, און איך בין געלעגן און געטראַכט׃
„אַ גוט װאָרט׃ און נח האָט געפֿונען חן, ס'האָט מציל געװען די װעלט“.

אין חודש אדר, זאָגט די גמרא, מרבין בשׂימחה – פֿרײען זיך ייִדעלעך אױף װאָס די װעלט שטײט.
דער שנײ װערט צעגאַנגען, אױף די װעגן – טװאַן, ייִדישע קינדער, פֿאַרשמירטע, פֿאַרדריפּעטע ביז איבערן גאַרטל, הײבן זיך אָן שאַרפֿן אַ מוח װוּ נעמט מען אױף פּסח.
הכּלל, ס'איז זמן שׂימחתנו... אָט אין דער חודש באַקום איך אַ בריװל פֿון מײַנעם אַ גלופּסקער אַ באַקאַנטן אַז איך זאָל למען־השם זען קומען װאָס גיכער אין זײַן מקום אַרײַן האַק און פּאַק – מיט דעם בײַדל און מיט די פּעקלעך ספֿרים.
אױף צו מאַכן אַ חילוף׃ פֿאַר מײַנע אַלטע מינים סחורה װעל איך בײַ אים באַקומען די הײַנטיקע נײַע סחורה דהיינו אַלערליי מיני זאַמלביכער, מעטאָדעס, פּאָעזיע, בילדער און סקיצן העכסט אינטערעסאַנטע ראָמאַנען, דערצײלונגען פּסיכאָלאָגישע, עקאָנאָמישע, געזעלשאַפֿטלעכע, נאָך פֿײַנע קונציקע זאַכענישן, אַזױנע און אַזױנע, חנוכה־לעמפּלעך און נאָך עפּעס – אױך.
דער דאָזיקער באַקאַנטער מײַנער האָט אַ סך פּרנסות און װײניק ברכות׃ ער איז אי אַ מוכר־ספֿרים, אי אַ מעקלער, אי אַ שטיקל מחבר, אי אַ שטיקל פֿאַרלעגער און דערבײַ איז ער אַ קבצן דװקא אַ גרױסער, ניט פֿאַר ייִדישע קינדער געדאַכט.
דער אמת זאָגנדיק, האָב איך אים ניט זײער שטאַרק געגלײבט װיסנדיק, אַז בשעת־הדחק איז ער, ניט אױסגערעדט זאָל עס זײַן, אַ ליגנער, װי דער שטײגער איז פֿון פֿיל סוחרים אַזױנע, װאָס כאַפּן איבער די מאָס בײַם קױפֿן און פֿאַרקױפֿן סחורה׃ זײערס איז גינגאָלד און פֿון יענעמס מאַכן זײ אַש.
דעריבער, לײענענדיק אין זײַן בריװל װי ער מאַכט אַ תּל פֿון דער אַלטער סחורה און לױבט אין טאָג אַרײַן די נײַע, האָב איך ניט געמאַכט דערפֿון אַזאַ פּירוש.
עט!...
פֿון דעסטװעגן האָב איך זיך מיישבֿ געװען, אַז אַראָפּפֿאָרן קײן גלופּסק איז גאָר ניט קײן קרומע זאַך.
װאָס זאָל איך מיר האַלטן מיט מײַן סחורה?
שױן זיך
צוגעגעסן.
מעגלעך, יענע איז ערגער, נאָר גוט־שלעכט, בעסער־ערגער – האַנדלען באַדאַרף מען!
געװאָלט האָב איך פֿאָרן טאַקע באַלד, כּדי איך זאָל נאָך אָנציען קײן גלופּסק אױף פּורים און זען די באַרימטע גלופּסקער פּורים־שפּילער, װאָס אַלע טאָג פֿון אַ גאַנץ יאָר זײַנען זײ, נעבעך, פּראָסטע נאַראָנים, און אַז עס קומט פּורים װערן זײ מיט אַ מאָל דורכגעטריבענע חכמים און עס שיט זיך פֿון זײ גלײַכװערטלעך, װי פֿון אַ לעכערדיקן זאַק.
פּונקט װי די גרױסע שיכּורים, להבֿדיל, װאָס גראָד אום פּורים זײַנען זײ ניכטער.
איז עס אָבער מיר ניט באַשערט געװען׃ איך האָב, װי אױף צו להכעיס, געמוזט בלײַבן נאָך עטלעכע טעג אין דער הײם.
האַלטנדיק בײַ דער נסיעה האָב איך בדעה געהאַט צו קומען פֿונעם װעג אַהײם אױף פּסח, אם־ירצה־השם.
דעריבער האָב איך פֿאַרן פֿאָרן געזען זיך פֿאַרזאָרגן מיט אַלע גוטע זאַכן, װאָס אַ ייִד דאַרף האָבן אױף אַזאַ יום־טובֿ.
ר' לײב דעם מלמד האָב איך געבעטן מיך אין זינען האָבן מיט מצה־שמורה און דעם װײַב האָב איך געזאָגט׃ למען־השם זאָלסט ניט זשאַלעװען קײן ראָזשינקעס, קײן װאַסער און זאָלסט מאַכן צימוקים־װײַן כּיד־המלך.
און אַ זאַק קאַרטאָפֿליעס זאָלסטו קױפֿן און גענדזן־שמאַלץ און אַ געהאָדעװעטע אינדיטשקע לכּבֿוד יום־טובֿ.
אײַ װאָס, טאָמער װעט דיר פֿעלן געלט, זאָלסטו זיך דאַרױס גאָר ניט מאַכן און פֿאַרזעצן דײַן צירונג, אַ פּאָר חפֿצים פֿון בעל־הבתּישקײט, זאָלסט נישקשה גאָר קײן יסורים ניט האָבן.
השם יתברך װעט מסתּמא מצליח זײַן מײַן װעג, װאָס דען?
און צוריקקומענדיק אַהײם בשלום װעלן מיר, אם־ירצה־השם, האָבן אַ פֿרײלעכן פּסח.
מיר װעלן עסן קנײדלעך און כרעמזלעך, פֿאַרטרינקען ראָזשינקעס־װײַן און װעלן זיך װױלטאָן.
דאַכט זיך באַװאָרנט אַלצדינג.
װאָס טוט אָבער גאָט?
גאָט האָט געשיקט אױף דער װעלט אַ רעגן מיט אַ שנײ, װאַסער מיט נאַסע שטיקלעך אײַז אין אײנעם און דער װעג איז געװאָרן שלעכט ניט צו רירן זיך פֿונעם אָרט – ניט מיט קײן װאָגן, ניט מיט קײן שליטן, ניט מיט פֿערד און ניט צו פֿוס.
ביטער!
איך האָב זיך קױם מיט צרות געשלעפּט אַ תּחום־שבת אַ טאָג, יעדער טריט האָט געקאָסט מײַן בידנע פֿערדל אַ סך בלוטיקן שװײס, עס האָט זיך, נעבעך, געשלעפּט אַ פּאָר טריט – און בעך!
מיטן קאָפּ אין
"דער ערד!
געפֿאַלן, אױפֿגעשטאַנען, אָפּגעגאַנגען נאָך אַ פּאָר טריט – און װײַטער געפֿאַלן.
און איך, שלימזל, גײ בײַ דער זײַט, קנעט די בלאָטע, אױסגעשמירט װי אַ רוח פֿון קאָפּ ביז די פֿיס, גליטש מיך און פֿאַל איטלעכע מינוט, פֿאַל און קרעכץ׃ אױ!
און געקרעכצט האָב איך ניט נאָר אױף מיר אַלײן, נאָר אױף דעם פֿערדעלע.
מײַן בידנע פֿערדל נעבעך!
פֿאַר װאָס קומט עס אים נעבעך אַזױ פֿאַרשװאַרצט צו װערן?
און נאָך צוליב װעמען?
צוליב מיר.
באשר איך האָב געװאָלט מיט אַ מאָל פּטור װערן פֿון אַלע אַלטע סחורות, האָב איך דערמיט אָנגעלײגט אַ פֿולן װאָגן איבער דעם פֿערדלס כּוחות, אומברחמנות, פֿאַרגעסנדיק זיך, אַז ס'איז אַ צער־בעלי־חיים.
כּל־זמן דער בחור מײַנער האָט זיך נאָך מיט צרות געשלעפּט – געגאַנגען און געפֿאַלן, געפֿאַלן און אױפֿגעשטאַנען, געקראָכן אױס דעם הױט און איז דאָך געגאַנגען – האָב איך זיך געמאַכט ניט װיסנדיק, אים נאָך געװיזן אַ בײַטש, געשריגן און געטריבן.
אָבער אַז דאָס פֿערדל איז סוף־כּל־סוף גאָר אין גאַנצן פֿאַרקראָכן אין אַ זומפּ ערגעץ אונטער אַ באַרג און האָט זיך אױסגעצױגן אין בלאָטע, װי גרױס ער איז, אױסשטרעקנדיק די פֿיס און דעם װײדל און געבליבן ליגן, ניט צו רירן מיט קײן אבֿר – האָט דאָס ייִדישע האַרץ זיך אָנגערופֿן אין מיר מיט אַ מוסר, אַזױ׃ נאַרישער ייִד אײנער!
האָסט גענומען אַ כּשרע בהמה און איר פֿאַראומערט דאָס לעבן מיט שװערער אַרבעט, מיט אַ גוזמא בינטלעך ספֿרים דײַנע, מיט פּעקלעך שמות!
יעדע זאַך האָט דאָך אַ שיעור.
ציגל און שטײנער, אַ שטײגער, קען מען אָנלײגן אױף אַ פֿערדל נאָר ביז אַ מאָס, אַניט װעט עס ניט אױסהאַלטן, און דו האָסט אַרױפֿגעלײגט אױף דײַן פֿערדל, אױף אַן עלנטע באַשעפֿעניש, די גאַנצע משׂא פֿון דעם ייִדישקײט, דעם גאַנצן עול פֿון ייִדישע פּעקלעך!
װאָס זשע האָט זיך אױסגעלאָזט?
דאָס גאַנצע באַשעפֿעניש מוטשעט זיך נעבעך, קײַכט, גײט אױס ניט אַלע כּוחות, קען זיך ניט רירן פֿונעם אָרט און פֿאָכט מיט דעם נשמה.
גיב אַ קוק, װי עס ליגט פֿאַר דיר אָן אַ סימן פֿון לעבן.
ממש װי אַ נבֿלה.
מילא, צו װאָס לאַנג ברײַען?
פֿריער איז עס געװען „װי אַ נבֿלה"", שפּעטער אַ ביסל איז געװאָרן טאַקע אַ נבֿלה – מײַן פֿערדל איז געפּגרט!..."

איך בין געגליכן געװאָרן אין יענער צײַט צו אַ קאַפּיטאַן, װאָס זײַן שיף איז אים אונטערגעגאַנגען אין מיטן ים.
אײנער אַלײן שטײ איך אין מיטן װעג, און אַ ים פֿון בלאָטע שפּרײט זיך מיר אַרום און אַרום.
דאָס פֿערדל ליגט טױט, דער װאָגן איז ביז איבער די אַקסן אין בלאָטע, מאָרגן איז ערב־פּסח און מיר איז ביטער און פֿינצטער אױף דער נשמה.
איך װײס ניט װאָס מען טוט, װאָס מען הײבט אָן צו טאָן.
אַ ייִד האָט דאָך אָבער אַ רבונו־של־עולם; אַז ס'װערט אים שױן גאָר ענג, דערמאָנט מען זיך אָן זײַן ליבן נאָמען.
אַזױ האָב איך אױך געטאָן.
ס'איז געװען מינחה־צײַט.
האָב איך מיך אױסגעקערעװעט מיטן פּנים קײן מיזרח, געזאָגט פּטום הקטורת, געדאַװנט פּאַמעלעכן, בנעימותדיק, מיט כּװנה, געצױגן דאָס דאַװנען ביז ס'האָבן זיך באַװיזן שטערן.
הקדוש־ברוך־הוא האָט געהערט מײַן תּפֿילה און האָט מיר געװיזן עפּעס װי אַ פֿײַערל פֿון דער װײַטנס און האָט מיר אַרײַנגעגעבן אַ געדאַנק, איך זאָל גײן אַהין װוּ עס לײַכט זיך.
האָב איך טאַקע אַזױ געטאָן און האָב זיך געלאָזט גײן צום פֿײַערל, ביז געקראָכן אױף הענט און אױף פֿיס גוטע צװײ שעה, ביז איך האָב זיך דערשלאָגן צו אַ גױיִש שטיבל, הינטער אַ גרױסן װאַלד.
דער גױ האָט אױף מיר תּחילת געקוקט מיט רוגזה, נאָר אַז ער האָט אָבער דערזען אַז איך שטײ פֿאַר אים אַ דערשראָקענער, אַ דערציטערטער, מיט אַן אַראָפּגעלאָזטן קאָפּ, איז ער װײכער געװאָרן און האָט מקיים געװען אין מיר די מיצװה פֿון הכנסת־אורחים, ער האָט מיך מכבד געװען מיט געבראָטענע קאַרטאָפֿליעס, מיט אַ גלעזל װאַרעמס און האָט מיר געגעבן אַן אָרט איבערצונעכטיקן.
אױף מאָרגן האָב איך אים אײַנגעבעטן, ער זאָל אײַנשפּאַנען אין מײַן בײַדל אַ פּאָר אָקסן און זאָל מיך אָפּפֿירן קײן בױבעריק, װאָרעם די נאָענסטע שטאָט איז געװען בױבעריק.
דערפֿאַר האָב איך אים, אַחוץ זײַן געצאָלטס, מתּיר געװען אָפּצושינדן די פֿעל פֿון מײַן געפּגרט פֿערדל און צו נעמען במתּנה, פֿאַר אַ זכר פֿון אים, די פּאָדקאָװעס.
דאָס האָב איך געטאָן מפּני דרכּי שלום, זאָל אַן ערל ניט זאָגן, אַז אַ ייִדן טאָר מען ניט טאָן קײן טובֿה, ער װײסט ניט װי אָפּצודאַנקען!
קײן בױבעריק בין איך אָנגעקומען צװישן טאָג און נאַכט, װען עס איז שױן קײן לעבעדיקער נפֿש ניט געװען אין גאַס.
אַלע, גרױס און קלײן, האָבן שױן געדאַװנט אין די שולן.
דעם אמת זאָגנדיק האָב איך דערפֿון שטאַרק הנאה געהאַט.
אַ ייִד, פֿאַרשטײט איר
מיך, האָט ליב אומעטום אַרײַנשטעקן די נאָז, אַלצדינג אַ טאָפּ טאָן מיט דער האַנט, אַ ייִד האָט ליב אַלצדינג צו װיסן.
נו־נו, װי מײנט איר, אַ שטײגער, װען מען דערזעט מיך, אַ באַקאַנטן ייִדן, מענדעלע מוכר־ספֿרים, װי איך פֿאָר דאָ אין בײַדל מיט אַ פּאָר אָקסן, װאָלט מען זיך מסתּמא צונױפֿגעלאָפֿן קינד און קײט, מען װאָלט געמאַכט אַ װאַרע.
ס'װאָלט זיך גערעשט, געפּילדערט מיט אַ הוראַ פֿון מײַן כּבֿוד װעגן.
איך בין מיך אָבער אַ ייִד פֿון אַ גאַנץ יאָר, אַ פּשוטער חי־וקיים, איך בין זײ מוחל און אַנטלױף פֿון אַזאַ כּבֿוד.
אין בױבעריק האָב איך אַ באַקאַנטן, אַ גוטן ברודער פֿון אַמאָליקע יאָרן.
ער איז אַ מוכר־ספֿרים װי איך און איז באַװוּסט בכל תּפֿוצות ישׂראל מיטן נאָמען הענדל בױבעריקער פֿון בױבעריק.
האָב איך געבעטן דעם גױ, ער זאָל מיך צופֿירן צו הענדלס דירה.
פֿאָרנדיק האָב איך צײַט געהאַט צו פֿאַרטיפֿן זיך אין געדאַנקען.
אָקסן, װי ס'איז באַקאַנט, זײַנען ניט קײן לױפֿערס, גײען זיך טריט בײַ טריט, מיט ייִשובֿ־הדעת, פּאַמעלעכן, ניט געײַלט, און מעלה־גירהן.
זיץ איך מיר אין װאָגן און קײַ אױך איבער די אַלע בײזע באַגעגענישן, װאָס האָבן זיך אין װעג מיר געטראָפֿן, טראַכט מיר, קײַ איבער און בענק אַהײם צו די בני־בית.
ס'טוט מיר װײ דאָס האַרץ, װאָס ס'איז פֿאַרשטערט געװאָרן מײַן יום־טובֿ, װאָס איך װעל ניט זיצן אױבן אָן װי אַ מלך נעבן דער מלכּה.
די אינדיטשקע האָב איך אױך דערמאָנט צו גוטן, מסתּמא אַ װױלע, אַ פֿעטע אינדיטשקע, גאָר אַ מחיה.
עס נעמט מיך אָן אַ חשק, עס בענקט זיך און עס ציט עפּעס אינעװײניק... די אָקסן קריכן, שלעפּן זיך דורך געסלעך און הינטער־געסלעך, ביז זײ שטעלן זיך אָפּ לסוף פֿאַר הענדלס שטוב.
אַ שטיקל צײַט שטײ איך אין דרױסן פֿאַר דער טיר מיט אַ פֿאַרקלעמט האַרץ.
דאָס איז געװען, מישטײנס געזאָגט, אַ שטײן פֿון אַ פּאַרשױן, װעלכער טראַכט איבער, שטײענדיק כּעני בפּתח, אפֿשר טרעפֿט ער אָן צו יענעם אין אַ שלעכטער שעה; אפֿשר װעט דער בעל־הבית אױף אים קוקן קרום.
נאָר װאָס טוט ניט אַ ייִד פֿאַר נױט?
פֿאַר נױט שטופּט ער זיך אַרײַן אומגעריכט און פֿאַר נױט װערט ער אַן אורח.
איך מאַך מיר האַרץ, שטרעק אױס די הענט צו עפֿענען די טיר.
איך עפֿן זי שאַ, פּאַמעלעכן און זי מאַכט געװאַלדן, איך שטילערהײט און זי קװיטשעט, ריפּ־סקריפּ, מיט קולי־קולות, אַקוראַט װי זי האָט צו עמעצן טענות.
איך בין
אַרײַנגעקומען אין אַ פֿינצטער פֿאָרהײַזל, אַן אײַנגעבױגענער, אַ ניונקעלע.
באַלד האָבן זיך אַ לאָז געטאָן די שטובמענטשן, מיר געמאַכט אַ שײנעם קבלת־פּנים מיט אַ פֿרײד, אַ געשרײ און פֿאַר גרױס שׂימחה זײַנען זײ געװען צעמישט, צעטומלט, ניט צו װיסן װאָס ס'טוט זיך מיט זײ.
אײנער לױפֿט אין שטוב אַרײַן מיט אַ בשׂורה, מיט אַ געװאַלד׃ געקומען!...
ער איז דאָ!
דאָ!
אַ צװײטער שרײַט אין אײן אָטעם׃ אַ ליכט!
אַ ליכט!
צינדט אָן אַ ליכט!
אַ װײַבעריש קול הער איך, צוקער־זיס, פֿול מיט חן, מיט ליבשאַפֿט און מיט לײַטזעליקײט און באַלד פֿליט אַרױס הענדום־פּענדום אַ ייִדענע, זי האָט מיר שיער ניט אַרומגעכאַפּט קושן און האַלדזן.
זי מאָלט, מישט אױס פֿרײַנדלעכע רײד מיט טענות אין אײן אטעם, פֿרײט זיך און בײזערט זיך אין אײנעם׃ אַ גאַסט, אַזאַ גאַסט!...
סטײַטש, פֿאַר װאָס אַזױ שפּעט?
איך בין צעדרײט געשטאַנען װי אַ נעכטיקער.
נאָר װאָס איך האָב געװאָלט עפֿענען אַ מױל, זיך פֿאַרענטפֿערן און דערצײלן, װאָס מיט מיר האָט זיך געטראָפֿן, האָט מען אָנגעצונדן אַ ליכט – און מיר זײַנען אַלע געבליבן פֿאַרגאַפֿט שטײן מיט אָפֿענע מײַלער, װי די גולמס!
אַ שײנע סצענע, כ'לעבן ...!
די מעשׂה דערפֿון איז געװען אַזױ׃ הענדל איז געהאַט אַװעקגעפֿאָרן מיט סחורה אין װעג אַרײַן.
ער האָט נאָך אױף שבת־הגדול געזאָלט קומען אַהײם און איז אַלץ ניט געקומען, האָבן זײַנע בני־בית שטאַרק יסורים געהאַט.
און אַז איך בין דאָ צװישן טאָג און נאַכט אין דעם טונקעלן הױז אַרײַנגעקומען, האָבן די קינדער געמײנט דאָס איז דער טאַטע און דאָס װײַב האָט געמײנט דאָס איז דער מאַן אױף פּסח געקומען.
איז געװאָרן אַ שׂימחה, אַ גדולה.
און אַז זײ האָבן דערזען דעם טעות זײַנען זײ געבליבן שטײן מיט אױפֿגעשטעלטע נעז און אױסגעשטעלטע אױגן.
הענדלס װײַב, איר איז טאַקע פֿאַרשטערט געװאָרן די שׂימחה, זי האָט טאַקע געהאַט יסורים װאָס דער מאַן איז ניטאָ אין דער הײם אױף פּסח און קען ניט זײַן קײן מלך.
דאָך אָבער, פֿון דער אַנדערער זײַט, האָט זי געדאַנקט און געלױבט זײַן ליבן נאָמען, װאָס ער האָט איר באַשערט אַ הײמישן מענטשן אױף אָפּריכטן
דעם סדר.
זי האָט מיך באַזעצט אױף אַ הסבֿ־בעט אױבן אָן ותּמליכו תּחת הענדל – און זי האָט מיך געטאָן טאָן קעניגן אַנשטאָט הענדלען!
און איך האָב אױך געדאַנקט און געלױבט דעם אײבערשטן, װאָס ער האָט געטאָן מיט מיר נסים, װאָס ער האָט פֿון מײַן אַרומװאַלגערן זיך, פֿון מײַן גלות מיך געבראַכט אין אַ הײמישער שטוב צו זיצן די הײַנטיקע נאַכט װי אַ מלך אין בױבעריק און צו עסן מרור און ביצים און פֿיש און קנײדלעך און צו זאָגן פֿאַר אים און פֿאַר הענדלס װײַב די הגדה מיט אַ געזאַנג און מיט אַ לױב, הללויה!
אָבער ניט מיר אַלײן האָט זיך געטראָפֿן אַזאַ נס צו װערן אַ מלך אונגעריכט.
װעדליק איך בין געװױר געװאָרן שפּעטער מיט עטלעכע טעג, האָט זיך הענדלען אױך געטראָפֿן פּונקט דער אײגענער נס דעם אײגענעם פּסח.
די מעשׂה איז געװען אַזױ׃ הענדל בױבעריקער האָט אָנגעלײגט אַ פֿול בײַדל מיט ספֿרים און איז אַװעק פֿון בױבעריק איבער דער סבֿיבֿה, װי זײַן שטײגער איז אַלע פֿאַר־פּסח.
האָט זיך געמאַכט דאָס אײגענע מיט הענדלען, װאָס מיט מענדלען׃ אַ שנײ מיט אַ רעגן, אַ טװאַן מיט אַ בלאָטע, קאַלוזשעס מיט גריבער, צרות און שלעק איבערן גאַנצן װעג.
זײַן פֿערדל איז אױך געגאַנגען און געפֿאַלן, זיך געװאַלגערט און געזונקען אין בלאָטע.
נישמער אױב דאָס פֿערדל איז אַרױס מיט דעם לעבן און ניט געװאָרן קײן נבֿלה איז דאָס, חלילה, ניט פֿאַר זײַן גבֿורה, װאָרעם געװען איז דאָס אַ דאַרס, אַ קװאַרס, מיט קראַנקע פֿיס, מיט אַ בעלמע אױף אַן אױג און מײַן פֿערדל איז לכל־הדעות געװען אַקעגן אים אי געזינטער, אי שענער.
נאָר װאָס דען?
אין יענע קאַנטן װוּ הענדל איז געפֿאָרן, איז די בלאָטע שיטערער און מאַכט ניט אָן אַזױנע אומגליקן, װי די געדיכטע שטײענדיקע בלאָטע אַרום בױבעריק און גלופּסק.
האָט זיך הענדל פּאַװאָלינקע געשלעפּט מיט זײַן פֿערדל, געקראָכן מיט מי און מאַטערניש און אָנגעקומען קײן קאַבצאַנסק פּונקט ערבֿ־פּסח פֿאַר נאַכט.
פֿאַרפֿאָרן איז ער גלײַך צו מיר, האָט אָפּגעריכט מיט מײַן װײַב גאַנץ פֿײַן דעם סדר, געזעסן אױף מײַן הסבֿ־בעט און
"געקעניגט אַנשטאָט מיר, שטאַרק צופֿרידן װאָס גאָט האָט אים צוגעשיקט אַ מקום־מנוחה.
דאָס האָט מיר דערצײלט טאַקע הענדל אַלײן װען מיר האָבן זיך באַגעגנט נאָך יום־טובֿ אין מיטן װעג.
מיר האָבן זיך געקאַטשעט פֿאַר געלעכטער װען מיר האָבן זיך דערװוּסט פֿון דעם חילוף.
און אַז איך האָב אָנגעהױבן דערצײלן הענדלען פֿון מײַן נסיעה קײן גלופּסק צו אױסבײַטן דאָרט אַלטע ספֿרים אױף נײַע, האָט ער געמאַכט עפּעס אַ זױערע מינע ניט צו רעדן אַ װאָרט.
דערנאָך האָט ער אַ שאָקל געטאָן מיטן קאָפּ און געזאָגט׃ - איר מעגט, כ'לעבן, דאַנקען גאָט, װאָס איר זענט אָפּגעקומען מיטן פֿערדל.
אַ שײנע, רײנע כּפּרה, כ'לעבן!
איך האָב אױף הענדלען אױסגעשטעלט אַ פּאָר אױגן. -
װאָס קוקט איר מיך אַזױ אָן, ר' מענדל?
איך זאָג אײַך מזל־טובֿ װאָס אײַער פֿערדל איז געפּגרט, װאָרעם צוליב דעם זענט איר באַהיט געװאָרן פֿון אַ נסיעה קײן גלופּסק, און פֿון אַ מיאוסן עסק דאָרט.
איר מעגט, כ'לעבן, זײַן צופֿרידן װאָס אײַך איז ניט אױסגעקומען אײַנצוהאַנדלען יענע טײַערע סחורה.
אַן אומגליק איז עס, אַ צרה, אַן אָנשיקעניש, ניט קײן סחורה.
איך בין אײַך, בנאמנות, שטאַרק מקנא.
איצט האָט איר אַ האָפֿענונג פּטור צו װערן אין גאַנצן פֿון דעם שײנעם מיסחר מיט ספֿרים, אַ־אין דר'ערד אַרײַן אי די אַלטע, אי די נײַע!
הלװאי װאָלט מײַן פֿערדל אױך געװען אײַנגענומען אַ מיתה־משונה נאָך פֿריער מיט אַ יאָר, װאָלט איך ניט געװוּסט פֿון דעם נײַער סחורה און װאָלט ניט דערלײגט אַ מטמון מיט געלט.
ס'איז דען ספֿרים?
שטײנער איז דאָס, קלעצער, ניט געדאַכט זאָלן זײ װערן.
איך זאָג׃ דערלײגט, נאָר איר מעגט מיר גלײבן, סע אַרט מיך ניט אַזױ דאָס געלט װי דער אײגענער כּבֿוד.
איך האָב דאָך צוליב דער גאָלדענער סחורה געמוזט לײַדן חרפּות מיט בזיונות אױפֿן פּוד.
מיט װעמען האָב איך דען געהאַט צו טאָן?
מיט אָרעמע בעלי־עבֿירות, מיט ישיבֿה־בחורים, װאָס גלוסטן צו השׂכּלה און האָבן ניט קײן גראָשן בײַ דער נשמה, מיט מלמדים פֿון די ל""ו באַהאַלטענע אַפּיקורסים, מיט ייִנגלעך קונדסים, װאָס אַ מױל האָט עס פֿײַערפֿלאַם און אין די קלײנע אותיותלעך – לא מיט אַן אלף; מיט בחורים, װאָס"
זײַנען שטומפּיק אױף דער עבֿרי.
און טאָמער האָב איך יאָ אַ מאָל אין אַ יובֿל געזען אַ ייִדן, אַ דערװאַקסענעם מענטשן און אַ לײַטישן בעל־הבית פֿון די װאָס איך פֿלעג זײ אָנבאָטן מײַן סחורה, װײַל איך האָב געהערט אַז זײ זײַנען, װי זאָגט מען עס, אַ ביסל דאָס... האָב איך אױך געהאַט װײניק נחת.
נײן ר' מענדעלע, נאָך אַ מאָל זאָג איך אײַך, ס'איז אַ גליק פֿאַר אײַך, בנאמנות, װאָס דאָס פֿערדל אײַערס איז געפּגרט!
הלװאַי װאָלט מײַן פֿערדל אױך פֿאַרכאַפּט געװאָרן מיט דעם סחורה אין אײנעם!
און פֿון דעסטװעגן מײנט ניט, רבותי, אַז הענדלס גרימצאָרן האָט געהאַט עפּעס אַ ממשות.
חלילה!
הענדל האַנדלט נאָך עד־היום מיט ספֿרים װי אַ מאָל, און איך בין אױך אַ מוכר־ספֿרימניק װי פֿריער.
נאָך דענסטמאָל אַפֿילו, אין מיטן װעג, װען הענדלען איז אַ ביסל אָפּגעגאַנגען דער כּעס, האָבן מיר שטײענדיק אױף אײן פֿוס געמאַכט אַ שטיקל בײַט.
איך אים האָב געגעבן חקירה־ספֿרים, מאמרים און דרשות און ער מיר – אַ סך קינות און סליחות.
װאָרעם אױף קינות און סליחות איז דעמאָלט גראָד געװען אַ צײַט׃ ס'איז געגאַנגען װעסנע, אומעטום האָט אָנגעהױבן שפּראָצן, װאַקסן און אחינו בני ישׂראל האָבן זיך געגרײט צו קלאָג, צו געװײן און תּעניתים.


